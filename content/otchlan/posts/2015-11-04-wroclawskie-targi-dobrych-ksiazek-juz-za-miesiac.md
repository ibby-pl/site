---
title: Wrocławskie Targi Dobrych Książek już za miesiąc !
author: Maria Kulik
type: post
date: 2015-11-04T14:57:49+00:00
url: /?p=2647
categories:
  - Aktualności

---
** **

**Zbliża się największe święto miłośników książek! Już za miesiąc będziemy cieszyć się obecnością najlepszych wydawnictw z całej Polski i uczestniczyć w licznych spotkaniach z pisarzami. Wszystko to w ramach 24. Wrocławskich Targów Dobrych Książek – jednej z największych tego typu imprez w kraju. W ubiegłym roku w tym niezwykłym święcie literatury wzięło udział ponad trzydzieści pięć tysięcy osób.**

Dwudziesta czwarta edycja Targów Dobrych Książek odbędzie się w dniach od 3 do 6 grudnia we Wrocławskim Centrum Kongresowym Hali Stulecia. Stoiska z książkami  znajdą się  w jednej  przestronnej, klimatyzowanej hali wystawienniczej,  na rozmowy  z autorami, prelekcje, czy warsztaty zapraszamy natomiast do specjalnie do tego celu przygotowanych sal spotkań. Na miejscu znajdziemy także takie udogodnienia jak windę, kawiarnię, szatnię, salę zabaw dla dzieci, punkty informacyjne oraz bankomat. Dodatkowym atutem nowej lokalizacji jest dobry dojazd komunikacją miejską (tramwaje oraz autobusy) oraz duży parking. W bezpośrednim sąsiedztwie Centrum Kongresowego znajduje się również wiele atrakcji:  Centrum Technologii Audiowizualnych (dawna Wytwórnia Filmów Fabularnych), Centrum Poznawcze Hali Stulecia, Pawilon Czterech Kopuł zrewitalizowany na potrzeby Muzeum Narodowego we Wrocławiu, Zoo i jedyne w Polsce Afrykarium. Bliskość  Parku Szczytnickiego i Fontanny Multimedialnej, przy której w okresie zimowym działa duże lodowisko sprawia, że jest to miejsce bardzo chętnie odwiedzane zarówno przez wrocławian, jak i turystów.

Podczas Wrocławskich Targów Dobrych Książek zaprezentują się najlepsi wydawcy z całej Polski. Każdy znajdzie coś dla siebie. Pojawią się zarówno nowości, jak i książki, których nie znajdziemy już w księgarniach. Targi książki to znakomita okazja do zrobienia świątecznych prezentów. Dobra literatura będzie tutaj sprzedawana w wyjątkowo dobrych cenach! Większość Wydawnictw przygotowuje z tej okazji dla swoich czytelników specjalne promocje oraz znaczące rabaty.

Organizatorzy przygotowują również ciekawy program, w którym poza spotkaniami z ulubionymi autorami znajdziemy m.in. dyskusje, prelekcje, kreatywne warsztaty dla czytelników w różnym wieku, specjalny program dla szkół (w czwartek i piątek), konkursy, wystawy i wiele innych. 6 grudnia (niedziela) nie zabraknie Świętego Mikołaja z atrakcjami  dla dzieci i całych rodzin, które będą mogły wspólnie spędzić tutaj niezapomniane książkowe mikołajki. Szczegółowy program 24. WTDK  już w połowie listopada!

**Nagroda „Pióro Fredry” dla Książki Roku**

Podczas 24. Wrocławskich Targów Dobrych Książek już tradycyjnie poznamy laureata prestiżowego ogólnopolskiego Konkursu dla wydawców na Najlepszą Książkę Roku „Pióro Fredry”. Jego celem jest  wskazanie i uhonorowanie najlepszych książek wydanych w mijającym roku. Jury, w którym zasiadają przedstawiciele środowisk artystycznych (krytycy, naukowcy, artyści, dziennikarze), nominuje do nagrody pięć książek, a spośród nich wybiera zwycięzcę – Książkę Roku. Jest to jedyny w Polsce konkurs edytorski, a jurorzy, oceniając nadesłane do konkursu pozycje, biorą pod uwagę nie tylko wartości literackie, edukacyjne, ale przede wszystkim wysoki poziom edytorski oraz typograficzno-artystyczny. Konkurs o „Pióro Fredry” stał się prestiżowym wyróżnieniem i na stałe wpisał się w kalendarz nagród przyznawanych w całej Polsce. **Tytuły nominowane do „Pióra Fredry” zostaną ogłoszone 10 listopada, natomiast laureata poznamy 4 grudnia na uroczystej gali towarzyszącej targom.**

Organizatorem 24. Wrocławskich Targów Dobrych Książek jest Miejska Biblioteka Publiczna oraz Biuro Wrocławskich Promocji Dobrych Książek. Polska Sekcja IBBY po raz kolejny patronuje tej imprezie.

<a href="http://www.ibby.pl/wp-content/uploads/2015/11/wtdk-ulotkaA6.jpg" rel="lightbox[2647]"><img class="alignnone size-medium wp-image-2648" src="http://www.ibby.pl/wp-content/uploads/2015/11/wtdk-ulotkaA6-142x200.jpg" alt="wtdk-ulotkaA6" width="142" height="200" srcset="http://www.ibby.pl/wp-content/uploads/2015/11/wtdk-ulotkaA6-142x200.jpg 142w, http://www.ibby.pl/wp-content/uploads/2015/11/wtdk-ulotkaA6-71x100.jpg 71w, http://www.ibby.pl/wp-content/uploads/2015/11/wtdk-ulotkaA6-426x600.jpg 426w, http://www.ibby.pl/wp-content/uploads/2015/11/wtdk-ulotkaA6.jpg 500w" sizes="(max-width: 142px) 100vw, 142px" /></a>

 

 

 

 

 

 

