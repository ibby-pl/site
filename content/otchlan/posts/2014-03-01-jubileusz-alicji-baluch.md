---
title: Jubileusz Alicji Baluch
author: admin
type: post
date: 2014-03-01T17:23:54+00:00
url: /?p=1903
categories:
  - Aktualności

---
_<a href="http://www.ibby.pl/wp-content/uploads/2014/03/Alicja_Baluch.jpg" rel="lightbox[1903]"><img class="alignleft size-medium wp-image-1904" alt="Alicja Baluch" src="http://www.ibby.pl/wp-content/uploads/2014/03/Alicja_Baluch-150x200.jpg" width="150" height="200" srcset="http://www.ibby.pl/wp-content/uploads/2014/03/Alicja_Baluch-150x200.jpg 150w, http://www.ibby.pl/wp-content/uploads/2014/03/Alicja_Baluch-75x100.jpg 75w, http://www.ibby.pl/wp-content/uploads/2014/03/Alicja_Baluch.jpg 375w" sizes="(max-width: 150px) 100vw, 150px" /></a>&#8222;Dobrze jest, jeżeli ten, który pisze, rozumie tego, który czyta&#8221;_ &#8211; Alicja Baluch

W 2014 roku jubileusz pracy naukowej obchodzi Alicja Baluch – znakomita badaczka literatury dziecięcej, poetka i pisarka, autorka zbiorów baśni, opowiadań oraz tomików poetyckich dla dzieci, popularyzatorka książki dziecięcej i czytelnictwa, a także znakomita nauczycielka wielu pokoleń studentów.

<!--more-->

W swoim dorobku ma, m.in. tak ważne książki naukowe, jak: Dziecko i świat przedstawiony, czyli tajemnice dziecięcej lektury, Archetypy literatury dziecięcej, Ceremonie literackie, a więc obrazy, zabawy i wzorce w utworach dla dzieci, Pogaduszki do poduszki, Czyta, nie czyta. O dziecku literackim, Od form prostych do arcydzieła. Wykłady, prezentacje, notatki, przemyślenia o literaturze dla dzieci i młodzieży i inne. Jest autorką zbiorów dla dzieci i nastolatków: Echobajki, Kot ma psa: dla i o nastolatkach, Kołowanki filozoficzne dla dzieci. Dobre rady (na każdy krok), W szklanej kuli, Bajarz krakowski.

Jako profesor zwyczajny od wielu lat jest związana z Uniwersytetem Pedagogicznym w Krakowie, gdzie stworzyła Katedrę Literatury dla Dzieci i Młodzieży. Swoim życiem zawodowym i osobistym pokazała i wciąż pokazuje jak ważną rolę w rozwoju społecznym odgrywa literatura i lektura.

Za swoją działalność naukową, literacką i pedagogiczną otrzymała liczne nagrody i odznaczenia, w tym Złoty Krzyż Zasługi i Medal Komisji Edukacji Narodowej. Jest laureatką III Biennale Sztuki dla Dziecka w Poznaniu oraz konkursu na Książkę Roku Polskiej Sekcji IBBY za działalność krytycznoliteracką.