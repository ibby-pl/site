---
title: IBBY poleca opracowanie Instytutu Książki „Książką połączeni, czyli o roli czytania w życiu dziecka”
author: Tomasz Osadowski
type: post
date: 2017-05-03T19:03:12+00:00
url: /?p=4132
categories:
  - Aktualności

---
&nbsp;

O potrzebach czytelniczych dzieci w różnym wieku

„Książką połączeni, czyli o roli czytania w życiu dziecka” to broszura przygotowana przez Instytut Książki, w której polecamy wraz z portalem CzasDzieci.pl książki dla najmłodszych w różnym wieku.

Pobierz okładkę &#8211; [OKLADKI A5 literatura dziecięca][1] oraz broszurę &#8211; [Broszura\_A5\_literatura_dziecięca][2].

Broszura składa się z czterech części, w tym listy wspólnych rekomendacji &#8211; książek, które warto przeczytać dzieciom.

We wstępie prof. Grzegorza Leszczyńskiego, znawca literatury dziecięcej z Uniwersytetu Warszawskiego, pisze:

„Jeśli nie damy dziecku zabawek, będzie się bawiło kamykami lub patykami. Jeśli nie damy mu książki – samo po nią nie sięgnie. Potrzeba wiele mądrości, dobrej woli i konsekwencji w pielęgnowaniu kiełkującego ziarna czytelniczych rozkoszy. Na początku wystarczy, byśmy pozwolili dziecku poczuć radość słuchania, a potem czytania, wówczas będzie garnęło się do lektury, wyciągało po książkę ręce, domagało się jej każdego dnia”.

W kolejnej części wypowiada się psycholożka Michalina Gajewska, która omawia potrzeby czytelnicze dzieci w różnym wieku: „W drugim roku życia kontakt z książką prowokuje prośby o wyjaśnianie zjawisk w niej opisywanych (wskazywanie, pytanie „co to?”), a zawarte w niej treści i obrazy porządkują i utrwalają wiadomości przekazywane przez rodziców przy innych okazjach. Dwu-, trzylatek, jako mały odkrywca, nigdy nie jest tylko biernym odbiorcą treści. Czytanie staje się dla niego skutecznym treningiem myślenia: uczy się kojarzyć fakty, wnioskować i zestawiać przyczynę ze skutkiem”.

W następnych rozdziałach o starszych dzieciach: „Rodzic ma możliwość rozwijania kompetencji poznawczych przedszkolaka, korzystając z różnorodnych książek w sposób, który lubi jego dziecko i on sam. Codzienna lektura to nie tylko sugestie dorosłego, to również samodzielne wybory młodego czytelnika. Można umówić się z dzieckiem na czytanie w trybie naprzemiennym – to pozwoli wprowadzić wartościowe w ocenie dorosłego pozycje i nie „utknąć” na całe tygodnie na ukochanej książce dziecka”.

„Wspólne czytanie ułatwia poznawanie nowej rzeczywistości w przyjemny sposób. Trzeba pamiętać, że niewielu uczniów rozpoczynających naukę potrafi sprawnie przeczytać i zrozumieć książki przygodowe czy popularnonaukowe, które wzbudzają ich zainteresowanie, natomiast większość z nich jest gotowa wysłuchać i zrozumieć całe bogactwo tekstu”.

Na koniec Agnieszka Karp-Szymańska z portalu Czasdzieci.pl poleca pięć tropów, którymi warto podążać, szukając dobrych książek dla dzieci. „Aby w tej dżungli wydawniczej się nie zagubić, warto wiedzieć, gdzie szukać informacji o nowościach, jak szybko zdecydować, czy dana nowość jest warta naszej uwagi, oraz co o najbardziej kontrowersyjnych tytułach myślą inni”.

 [1]: http://www.ibby.pl/wp-content/uploads/2017/05/OKLADKI-A5-literatura-dziecięca.pdf
 [2]: http://www.ibby.pl/wp-content/uploads/2017/05/Broszura_A5_literatura_dziecięca-1.pdf