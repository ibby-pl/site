---
title: Przeplatalińscy
date: 2020-08-08T17:36:07+02:00
draft: false
author: Joanna Olech
tekst:
- Maria Dek
ilustracje:
- Maria Dek
wydawca:
- Dwie Siostry
opis: Warszawa 2019, 18 s., książka kartonowa, 190×300 mm, ISBN 978-83-8150-065-4
wiek: 2+
nagrody:
- KR Wyróżnienie Graficzne Książka
- KR Nominacja Graficzna
- KR 2019
---

Książka dla najmłodszych, z gatunku „trojaczków”: rozcięte na trzy części kartonowe strony możemy wymiennie układać w nowe konfiguracje – kiedy głowa pozostaje ta sama, zmienia się korpus lub/i nogi postaci. Jednocześnie zamieszczony obok tekst także „gubi” poszczególne człony zdania, zyskując nowe. Tworzą się absurdalne zlepki językowe, na przykład: „Sympatyczna Lucynka / zjada z apetytem / skarpety na bal”. Książka – poza tym, że komiczna i oswajająca dzieci z purnonsensem – namalowana jest z niezwykłą malarską swobodą, która stała się znakiem rozpoznawczym Marii Dek. Nie jest to ilustracja oschła i detaliczna – raczej pokaz umiejętności zdumiewająco szczerej malarki, pozornie naiwnej, której atutem jest prostolinijna świeżość na poły dziecięcego obrazka. Uzbrojona jedynie w pędzel i pudełko akwarelek, ilustratorka przełamuje dyktat perfekcyjnej kreski i fotograficznej wierności naturze. Otwiera przez nami światy, za którymi tęskniliśmy – krainę prostoty, radości, niefrasobliwego żartu. Kulfoniaste, groteskowe postaci Marii Dek sportretowane są z humorem i czułością. To rzadka i poszukiwana umiejętność.
