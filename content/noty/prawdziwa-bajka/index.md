---
title: Prawdziwa bajka
author: Michał Zając
date: 2014-01-04T15:31:48+00:00

---
Mikołaj Łoziński, Projekt graficzny: Marta Ignerska , Wydawnictwo Kultura Gniewu, Warszawa 2013, s. 62, opr. twarda, 286 x 237 mm, ISBN: 978-83-60915-83-7, wiek 5+

Jury nagradza Prawdziwą bajkę za niezwykłą odwagę projektu i całej koncepcji książki w jej wizualnym aspekcie. To spójna, intrygująca opowieść. Nie można doczekać się odwrócenia kolejnej stronicy nie tylko z powodu suspensu i kalejdoskopu zdarzeń, ale przede wszystkim z uwagi na ich opracowanie graficzne. Szata książki zdumiewa prostotą formalną (dominują podstawowe kształty geometryczne i linia snującej się przez większą część historii nici pajęczyny) oraz oszczędną kolorystyką (prócz czerni i bieli triada barw podstawowych) wyraźnie inspirowaną neoplastycyzmem. Uwodzą maksymalnie uproszczone koncepty przedstawieniowe – np. żółte koło to słoneczne dni, a błękitny prostokąt – Lazurowe Wybrzeże. Jednocześnie wakacyjna opowieść o przygodzie z pająkiem rozgrywa się na kartach podręcznika do historii sztuki XX w. (kompozycje Mondriana, kwadraty Malewicza, minimal art, op-art, konstruktywizm, włoski futuryzm, radziecki plakat to tylko niektóre tropy). Konsekwentne opracowanie każdego elementu książki – wyklejki, liternictwo, strona tytułowa, dwa pajączki przy stopce – brawurowo zestawia kolejne rozkładówki, w których pozornie nic się nie dzieje (ale ileż pola pozostawionego wyobraźni!). Prawdziwa bajka to prawdziwy majstersztyk najwyższej próby na polu grafiki książkowej, jakiego&#8230; jeszcze nie było.
  
Rec. Anita Wincencjusz-Patyna
  
NAGRODA GRAFICZNA KSIĄŻKA ROKU 2013
