---
title: Awaria elektrowni
date: 2020-08-08T19:18:13+02:00
draft: false
author: Justyna Deszcz-Tryhubczak
tekst:
- Tina Oziewicz 
ilustracje:
- Rita Kaczmarska
wydawca:
- Dwie Siostry
opis: Warszawa 2019, 40 s., oprawa twarda, 220×260 mm, ISBN-978-83-8150-037-1
wiek: 5+
nagrody:
- KR Wyróżnienie Literackie
- KR Nominacja Literacka
- KR 2019
---

Szeroko dyskutowane problemy ze smogiem, tak dokuczliwe dla mieszkańców wielu polskich miast, mogą przysłonić inną ważną kwestię: zanieczyszczenie sztucznym światłem, które ma negatywny wpływ na życie przyrody i człowieka.
_Awaria elektrowni_ zaprasza czytelników i czytelniczki do wyobrażenia sobie nocy bez świateł spowodowanej nagłym brakiem prądu w mieście. Przy czym nie chodzi tu o refleksję jedynie z punktu widzenia człowieka, być może zachwyconego rozgwieżdżonym niebem, ale jednak wciąż polegającego na latarce w smartfonie. Autorka w niezwykle liryczny, ale również i realistyczny sposób przedstawia tę nieoczekiwaną sytuację także z perspektywy rosnących w mieście roślin i zamieszkujących je zwierząt. Lisowi, rakowi, żabie, dziwaczkowi jalapa, jeżowi, ćmie, sowie, ropusze, borsuczycy i słonce noc rozświetlona jedynie blaskiem gwiazd i księżyca przynosi wspomnienia lepszego, bezpieczniejszego i pełniejszego życia, które nie zostało jeszcze bezpowrotnie utracone. Dopiero w taką noc dziwaczek otwiera swój kielich, ćma jest wolna od szalonego tańca wokół lamp, a borsucza mama po raz pierwszy wyprowadza swoje dzieci na świat. I chyba nieprzypadkowo ciemne miasto i jego okolice widziane z samolotu mają kształt serca. _Awaria elektrowni_ to piękna, ważna i inspirująca opowieść o nierozerwalności natury i kultury, których jesteśmy częścią wraz z innymi istotami żyjącymi wokół nas.
