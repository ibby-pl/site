---
title: Kawalerka
author: Tomasz Osadowski
date: 2016-12-17T17:56:28+00:00

---
  * Nominacja graficzna 2016

**Weronika Przybylska **(tekst i ilustracje) _Kawalerka_

Dwie Siostry, Warszawa 2016, 32 s., oprawa twarda, 100 x 140 mm, ISBN: 978-83-65341-01-3, wiek: 6+


Niepozorny picturebook Weroniki Przybylskiej stanowi wizualne odwzorowanie tytułowej &#8222;Kawalerki&#8221; &#8211; ciasnej klitki, nie będącej w stanie pomieścić więcej niż osobę głównego bohatera tej graficznej opowieści. Siłą napędową historii jest próba symbolicznego przezwyciężenia tego dyskomfortu, a okazji ku temu dostarcza znajomość zawarta przez ścianę z równie samotną sąsiadką. Monotonny rytm kolejnych stron &#8211; ożywionych chropawymi, czarno-białym rysunkami &#8211; ulega przełamaniu jedynie w dwóch miejscach: w momencie nawiązania pierwszego kontaktu między bohaterami oraz w chwili gdy dzieląca ich ściana zostaje zburzona, a zakochani po raz pierwszy spotykają się na jednej karcie. Dzięki świadomie budowanej paraleli między architekturą książeczki i niewielkiego mieszkania, publikację Przybylskiej można wpisać w definicję liberatury, a więc literatury, w której materialna forma tomu stanowi integralną część samej opowieści. [Jakub Woynarowski]

