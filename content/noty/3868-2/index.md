---
title: Trzy, dwa, raz, Günter Grass
author: Tomasz Osadowski
date: 2016-12-17T16:56:54+00:00

---
  * Wyróżnienie graficzne 2016

**Joanna Czaplewska, Katja Widelska** _Trzy, dwa, raz, Günter Grass_

Tekst: Elżbieta Pałasz, Oficyna Gdańska, Gdańsk 2015, 44 s., oprawa twarda, 235 x 310 mm, ISBN: 978-83-64180-43-9, wiek: 8-12

Klasycznie – osobno tekst, osobno ilustracje. Bardzo dobrze! I wcale nie łatwe. I coraz rzadsze. Ilustratorki obficie posługują się gotowym materiałem – fotografią, starymi etykietami, tapetami czy kawałkami forniru. A jednak trudno to nazwać po prostu kolażem. Wszystkie elementy są tu tak silnie zespolone, że łatwo zapomina się o różnorodności budulca. Obrazową jednorodność wzmacnia konsekwencja kolorystyczna – niby jest tu szeroka paleta: czerwienie, błękity, zielenie, fiolety, oranże, żółcienie, a jednak wszystko jakby było przepuszczone przez jakiś filtr: szarawy, czy brązowawy. Najjaskrawsze kolory gasną i nawet scena cyrkowa napełnia się melancholią, bardziej malarską, niż graficzną, trochę może Balthusowską?  Ale autorki wiedzą też dobrze, jaka siła tkwi w graficznym skrócie – dowodem: ściana Hitlerów. Znakomita: i śmieszna, i straszna zarazem! [Jacek Friedrich]


