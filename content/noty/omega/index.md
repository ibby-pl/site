---
title: Omega
author: Magda Kremer
type: page
date: 2013-04-20T15:28:03+00:00

---
<p style="text-align: justify;">
  Tekst: Marcin Szczygielski<br /> Warszawa 2009, Instytut Wydawniczy „Latarnik”; 595 s.; 21&#215;14,5 cm; ISBN 978-83-60000-32-8 
</p>

<p style="text-align: justify;">
  Pewnego dnia życie dwunastoletniej Omegi zamienia się w grę komputerową. Kluczem do pokonywania kolejnych poziomów jest wykonywanie zadań i poleceń, nadsyłanych smsem. Zadanie wykonane nieprawidłowo skutkuje utratą życia.
</p>

<p style="text-align: justify;">
  Scenerią dla przygód bohaterki jest Warszawa przekształcona siłą wyobraźni autora. Grając klasycznymi motywami literackimi i kulturowymi, takimi jak modne ostatnio zombie, biurokratyczni złodzieje czasu inspirowani Endem, rozpoznania wypracowane przez psychoanalizę Junga, Szczygielski podejmuje z czytelnikiem inteligentny, postmodernistyczny dialog. Klarowna, etapowa struktura gry umieszczona w dopracowanej i nietuzinkowej rzeczywistości alternatywnej Warszawy oraz ciekawy eksperyment narracyjny, ustawia Omegę obok powieści takich twórców fantastyki jak Neil Gaiman i China Mielville. Podobnie jak oni, Szczygielski ucieka od schematów i tworzy oryginalny, pełen rozmachu świat.
</p>

<p style="text-align: justify;">
  Omegę da się interpretować w kategoriach bildungsroman – powieści o dojrzewaniu. Każdy poziom gry stanowi kolejny etap rozwoju osobowości bohaterki. Co czeka ją na końcu? Zwycięski krok w świadome dorastanie czy klęska oznaczająca utratę tożsamości?
</p>

<p style="text-align: justify;">
  NAGRODA LITERACKA KSIĄZKA ROKU 2010
</p>

<p style="text-align: justify;">
  rec. Anna Maria Czernow
</p>