---
title: Cuda wianki. Polski folklor dla młodszych i starszych
author: Maria Kulik
date: 2015-12-15T07:40:05+00:00

---
Marianna Oklejak (tekst, ilustracje i projekt graficzny książki) , Wydawnictwo: Egmont Polska Sp. z o.o. Seria artystyczna,  2015, s. 80; Oprawa twarda; 275x245mm; ISBN: 978-83-281-0568-3; wiek: 3+

Zachwycająca ta książka niczym cudowny wynalazek kipi feerią barw, szaleństwem form i oryginalną interpretacją polskiej sztuki ludowej, pozwalając odbiorcy w każdym wieku odczuć potęgę oddziaływania folkloru. Składa się z 36 tablic zorganizowanych według logiki pór roku i rytmu życia. Każda rozkładówka, opatrzona żywą paginą, jest odkrywczym, czasem przewrotnym spojrzeniem na wybrane odsłony polskiego folkloru uzyskanym dzięki grze konwencji i swobodnej mieszance stylów. Pole zaorane motywami pasów z tkanin ludowych, park z wycinankowych drzew, wzory haftów są scenografią dla zakochanej pary, dzięki której poznajemy korowód życia zanurzonego w wiejskich obrzędach wnikających w tkankę nowoczesnych miast. Mamy tu narrację o szczęśliwej miłości, ślubie, narodzinach dziecka, ale też o miłosnym zawodzie i smutku rozstania. A ponadto dowcipne charakterystyki ludzkich postaci i zachowań, dźwięki ludowych melodii (odręcznie zapisane w postaci fragmentów oryginalnych tekstów w falowanej linii), oraz szablon konika pozwalający na zabawę w odrysowywanie i ozdabianie lub w animowany teatrzyk cieni. To sprawia, że otrzymujemy przedmiot wyjątkowy i multimodalny, wykonany na najwyższym artystycznym poziomie. Rec. Małgorzata Cackowska

NAGRODA GRAFICZNA KSIĄŻKA ROKU 2015
