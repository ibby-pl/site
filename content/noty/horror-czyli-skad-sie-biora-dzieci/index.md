---
title: Horror! czyli skąd się biorą dzieci
author: Magda Kremer
date: 2013-04-13T15:36:37+00:00

---

  Tekst: Grzegorz Kasdepke. Ilustracje: Marcin Piwowarski.<br /> Warszawa 2010, Nasza Księgarnia, s. 60; 170×220 mm; ISBN 978-83-10-11781-6<br /> wiek: 5+
Na przedszkolaki padł blady strach: ukochana wychowawczyni ma wyraźnie zaokrąglony brzuszek, a wieść niesie, że… żywi się dziećmi. Okazuje się, że pomysłowość dorosłych w omijaniu trudnych pytań stawianych przez dzieci jest nieograniczona. Opisane w książce przedszkolaki przeżywają najprawdziwszy horror, podkreślony, na wzór powieści gotyckiej, przez szalejącą za oknem burzę.
Grzegorz Kasdepke stworzył świetną książkę, o wyrazistej dramaturgii i mądrym przesłaniu, która nie tylko pomaga dziecku znaleźć rzetelne wyjaśnienie nurtującego problemu, ale także pokazuje dorosłym, jaki zamęt w młodym umyśle czynią pokrętne i nieprawdziwe opowieści, nie tylko o bocianie i kapuście, ale chociażby o tym, że dzieci rodzą się wyłącznie w małżeństwie…
WYRÓŻNIENIE LITERACKIE KSIĄŻKA ROKU 2010
rec. Ewa Gruda
