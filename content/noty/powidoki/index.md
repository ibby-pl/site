---
title: Powidoki
author: Michał Zając
date: 2013-06-23T16:16:10+00:00

---
Ola Cieślak (ilustracje) , tekst Tina Oziewicz, wyd. Dwie Siostry, Warszawa 2010, s. 64, 156&#215;176 mm, ISBN 978-83-608-5017-6, 6+


  To świetny koncept wprowadzania w najnowszą sztukę jakby mimochodem. Ola Cieślak odważnie poszukuje zgrabnego, syntetycznego rysunku postaci w interakcji z wybitnym dziełem Władysława Strzemińskiego. W tym przypadku jest ono jednak tłem.
Tina Oziewicz wymyśliła anegdotę o powstaniu obrazu, uczłowieczając promienie słoneczne, dając im rodziców i dziadków, a nawet trenerów sportowych oraz Okołoziemski Ośrodek Szkoleniowy Promieni Słonecznych im. Tych, Co z Prędkością Światła Mkną.
Ola Cieślak swą charakterystyczną kreską dopowiedziała resztę – dając bohaterom kontur postaci, wąsy, trampki i temperamenty. Wybierając swobodnie fragmenty obrazu jako tła do poszczególnych scen lub nawiązując do nich, starannie dobierając kolory i opracowując motywy na zasadzie nakładania kolejnych kadrów, zdołała oddać świetlistość, ruch i niepokorność tych nietypowych bohaterów.
Każdy czytelnik odnajdzie siebie w bohaterach-promieniach, którzy w abstrakcyjnym obrazie widzą krokodyla, polanę pełną ściętych pieńków bądź osiedla pełne wieżowców. To może być ważny krok na drodze dziecka do zostania koneserem sztuki.
Całość starannie opracowana także pod względem typograficznym, czytelna i konsekwentna. Rec. Małgorzata Cackowska
NOMINACJA GRAFICZNA KSIĄŻKA ROKU 2011

 
