---
title: Straszna książka, czyli upiorna zabawa w rymy
author: Michał Zając
type: page
date: 2013-06-23T16:31:40+00:00

---
Małgorzata Strzałkowska , il. Kacper Dudek, s. nienumerowane, 24,5&#215;17 cm, Wydawnictwo „Czarna Owca”, ISBN 978-83-7554-173-1; 7-10

Spójny tematycznie tomik wierszy Małgorzaty Strzałkowskiej _Straszna książka_ to korowód duchów, upiorów, diabłów i innych straszydeł, które nocą panoszą się w ciemnych zakamarkach dziecinnego pokoju, wyobraźnię dziecka biorąc za zakładnika. Rymowane scenki i opisy przedstawiają straszydła w konwencji humorystycznej. Autorka bawi się klasycznymi atrybutami duchów i diabłów, nie stroni również od nawiązań intertekstualnych, sięgając na przykład do powszechnie znanej piosenki: _Wlazł kotek na płotek&#8230;_

<p style="text-align: justify;">
  Humor zastosowany w <i>Strasznej książce</i> w dużej mierze bazuje na odwróceniach, w czym można dopatrywać się funkcji terapeutycznej. Śmiech likwiduje strach, zatem potwora należy ośmieszyć – autorka czyni to nad wyraz skutecznie. Pomagają w tym elementy humoru językowego, na przykład  zabawne nazwy i imiona inspirowane dziecinną onomatopeją (takie jak Ciamciaramdzia).
</p>

<p style="text-align: justify;">
  Autorka zaprasza odbiorcę do współtworzenia każdego wierszyka, zostawiając w tekście puste miejsca do uzupełnienia. Jest to inspirujący zabieg mający na celu rozwinięcie wyczucia rytmu i rymu, jednocześnie zamieniający wspólne czytanie w zabawę. Należy również wspomnieć o ilustracjach Kacpra Dudka znakomicie współgrających z wierszami i uzupełniających dowcipny przekaz <i>Strasznej książki</i> o element humoru  obrazkowego.
</p>

NOMINACJA LITERACKA KSIĄŻKA ROKU 2010