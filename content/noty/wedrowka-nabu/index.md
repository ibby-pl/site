---
title: Wędrówka Nabu
author: Tomasz Osadowski
date: 2016-12-17T15:29:27+00:00

---
  * Wyróżnienie literackie 2016

**Jarosław Mikołajewski** _Wędrówka Nabu_

Ilustracje: Joanna Rusinek, opracowanie graficzne: Michał Pawłowski, Austeria, Kraków–Budapeszt 2016, 56 s., oprawa twarda, 200 x 200 mm, ISBN 978-83-7866-058-3, wiek: 8+

<img class="alignnone size-medium wp-image-3775" src="http://www.ibby.pl/wp-content/uploads/2016/12/okladka_Nabu_CMYK-208x200.jpg" alt="okladka_nabu_cmyk" width="208" height="200" srcset="http://www.ibby.pl/wp-content/uploads/2016/12/okladka_Nabu_CMYK-208x200.jpg 208w, http://www.ibby.pl/wp-content/uploads/2016/12/okladka_Nabu_CMYK-104x100.jpg 104w, http://www.ibby.pl/wp-content/uploads/2016/12/okladka_Nabu_CMYK.jpg 251w" sizes="(max-width: 208px) 100vw, 208px" />

Nabu, dziewczynka z nienazwanego kraju, miała kiedyś dom. Bawiła się tam w grę świateł i cieni zwaną „popękanym kinem”. Pewnego dnia, „nie wiadomo jak”, wybucha pożar – dom zostaje zniszczony. Wkrótce płonie też cała wioska, w której bohaterka mieszkała z rodzicami i bratem. Nabu, buntując się przeciw popsutej rzeczywistości, postanawia opuścić ojczyznę w poszukiwaniu miejsca, „gdzie nie palą się domy”. Jej samotna wędrówka wiedzie przez pustynię i wielką wodę, ale dziecko musi sobie także poradzić z szyderczymi słowami strażników, z niewidzialnymi murami i znikającymi łodziami, wreszcie – z reakcją ludzi, których spotyka, przepłynąwszy morze. Poruszający do głębi tekst Jarosława Mikołajewskiego to utwór niezwykle ważny w kontekście współczesnego kryzysu uchodźczego. Bogaty w znaczenia literacki majstersztyk opiera się na symbolach i metaforach, a jego siła tkwi również w tym, że nie stanowi ani prostej diagnozy problemu, ani zbioru gotowych odpowiedzi. To raczej jedno wielkie pytanie, ujawniające się najmocniej na końcu książki: co dalej stanie się z Nabu? Pytanie, na które odbiorcy sami muszą sobie odpowiedzieć.  [Maciej Skowera]
