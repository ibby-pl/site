---
title: Franciszka
author: Maria Kulik
date: 2014-12-06T16:23:13+00:00

---
Anna Piwkowska,  ilustracje i projekt graficzny Emilka Bojańczyk, Fundacja Zeszytów Literackich, Warszawa 2014, s. 180, oprawa twarda, 180&#215;200 mm, ISBN 978-83-64648-00-7, wiek 10-16.

„Franciszka nie chciała być Franciszką.” To pierwsze zdanie powieści, której fabułę tworzy kilka miesięcy z życia wrażliwej, dojrzałej nastolatki: od momentu wzięcia do szpitala mamy (dotąd jej jedynej opiekunki) do czternastych urodzin obchodzonych w pałacu w Nieborowie z niezwykłą, dopiero poznaną babką. Przytoczone zdanie sugeruje jeden z ważnych tematów książki: poszukiwanie tożsamości, właściwego „imienia”, życiowej drogi. Okazuje się, że jest to także odkrywanie genealogii, rodzinnych (i nie tylko) korzeni. Czytelnik powoli poznaje losy trzech pokoleń kobiet: babki, matki, córki. Nie mniej ważnym bohaterem powieści jest **poezja** i sztuka, pomagająca w odnalezieniu siebie, swojego miejsca, wpływająca na życiowe wybory. „Franciszkę” można czytać jak powieść o poezji, ujętą w 33 sceny (czy to przypadkowa zbieżność z tytułem filmu M. Szumowskiej?), co z kolei pozwala ją potraktować jako dramat (scenariusz filmowy?), z niezwykłą scenografią, oprawą muzyczną, lirycznymi monologami i dialogami wyrazistych bohaterów. Możliwości interpretacyjnych jest wiele. Rec. Krystyna Zabawa

NAGRODA LITERACKA KSIĄŻKA ROKU 2014
