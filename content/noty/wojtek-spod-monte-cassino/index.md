---
title: Wojtek spod Monte Cassino
author: Michał Zając
date: 2013-06-19T19:51:49+00:00

---
** **

** **Jan Bajtlik &#8211; ilustracje i projekt graficzny

Urszula Woźniak &#8211; projekt graficzny książki

Wiesław A. Lasocki &#8211; tekst

Wydawnictwo: Muchomor, Warszawa

Rok wydania: 2012

Liczba stron: 140 s.

Oprawa twarda

Format: 170 x 220 mm

ISBN: 978-83-89774-51-4

Przedział wiekowy: 9+

 


               Książka dla dzieci o wydarzeniach z czasów II wojny światowej, opowiedziana przez pryzmat nieprawdopodobnej historii &#8211; przyjaźni groźnego niedźwiedzia, misia Wojtka z polskimi żołnierzami. Książkę czyta się jednym tchem, a szata graficzna i włączone ilustracje podkreślają jej unikatowy charakter. Wznowiona w Polsce (wcześniejsze wydania nie zwracały niemal uwagi), wzruszająca opowieść otrzymuje własne, ponadczasowe miejsce, życie, nowy wymiar legendy. Trudne i często tragiczne dzieje bohaterów, w tej edycji  uszanowano przez szlachetną, ascetyczną formę graficzną.
            Ogólna kolorystyka książki rozgrywa się na matowym sztywnym papierze, pomiędzy dominującym zgaszonym złotem, wyrafinowanym błękitem i czernią. Wybrane barwy, w kontakcie z treścią książki, rozpoczynają swoją niezależną aktywność, wyraziście emanują swoją symboliką, nadają historyczną aurę całości. Bezkres pustyni, połączony został z kolorem mundurów żołnierzy i przeniesiony na kartki książki w postaci złotawej ziarnistej struktury barwy. Użyte do numeracji stron i tytułów rozdziałów szablony przypominają o prowizorycznej tymczasowości, o wszędzie obecnych napisach stosowanych na sprzęcie wojskowym, czołgach, samochodach. Przywracają atmosferę, w której rozgrywa się akcja. A szlachetny odcień błękitu wprowadza element ponadczasowości, mitycznej stylizacji, należny skromnym bohaterom. Graficzna czerń pozostawia postacie w ich rzeczywistości, wtapia w bezkres wyobraźni, nadaje ponadczasowy wymiar.
            Każdy zastosowany w książce element plastyczny – przemyślany, celowy –podporządkowany jest, z pozoru skromnemu, umieszczonemu na okładce wizerunkowi niedźwiadka niosącego pocisk artyleryjski. Jest to wizerunek wzięty z historycznej plakietki 2 Korpusu Polskich Sił Zbrojnych na Zachodzie. Wojtek obecny był wśród żołnierzy w każdej trudnej chwili, malowany na samochodach, na plakietkach przypinanych do mundurów, wywoływał uśmiech, przetrwał najstraszniejsze wydarzenia. Zasłużył, żeby poświęcić mu tak oryginalną i ciekawą szatę graficzną książki o nim samym.
Rec. Krystyna Rybicka

NOMINACJA GRAFICZNA KSIĄŻKA ROKU 2012
