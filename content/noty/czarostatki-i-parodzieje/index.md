---
title: Czarostatki i parodzieje
author: Michał Zając
type: page
date: 2013-06-19T20:27:32+00:00

---
<p style="text-align: justify;">
  Paweł Pawlak – książka autorska
</p>

<p style="text-align: justify;">
  Wydawnictwo Tatarak, Warszawa
</p>

<p style="text-align: justify;">
  Rok wydania 2012
</p>

<p style="text-align: justify;">
  Liczba stron: 48 s.
</p>

<p style="text-align: justify;">
  Oprawa: twarda
</p>

<p style="text-align: justify;">
  Format: 250 x 290 mm
</p>

<p style="text-align: justify;">
  ISBN: 978-83-63522-02-5
</p>

<p style="text-align: justify;">
  Przedział wiekowy: 3+
</p>

<p style="text-align: justify;">
  <p style="text-align: justify;">
    Zosia mieszka z mamą, ma Tosię – umiłowaną pluszową owieczkę, którą dostała od taty, mama wychodzi na pół godzinki do apteki… plus oczywiście wiele znaczący tytuł – to właściwie jedyny tekstowy przekaz, który książka ta zawiera. Nad pozostałą narracją, stanowiącą niemal całość książki dominują obrazy. Jury doceniło, że z taką spójnością i doskonałym warsztatem malarskim, z oryginalną i cudowną, konceptualną naiwnością ma do czynienia po raz pierwszy pośród polskich książek obrazkowych (również beztekstowych). Tym samym oglądamy jedną z najlepszych książek, powstałych w naszym kraju, snujących narrację wizualną, której obrazy każą się czytać.
  </p>
  
  <p style="text-align: justify;">
    Zatem czytamy w niej nie tylko historię zagubienia i odnalezienia, ale również, (a może przede wszystkim) zapisy architektoniczne miast, począwszy od najbliższego bohaterce jej miasteczka położonego nad rzeką, z akweduktem, mostem zwodzonym, niewielkim i powolnym ruchem ulicznym, płynącymi spokojnie statkami, no i przede wszystkim autem z watą cukrową. Czytamy aurę tego miejsca: spokojną, leniwie płynącą, czasem pełną zgiełku, wypełnioną różnorodnymi ludzkimi zachowaniami (tu matka niemal ciągnie za sobą w dzikim pędzie dziecko, tuż obok starsi państwo powolnie udają się na spacer, i w takim samym tempie gospodarz domu zamiata ulicę…).
  </p>
  
  <p style="text-align: justify;">
    Sprytne wtrącenie komiksowych okrągłych okienek, które pokazują sekwencję przykrego (tak przynajmniej się w pierwszej chwili mogłoby zdawać) zdarzenia, jest w konsekwencji okazją podjęcia niezwyczajnej podróży- odskoczni od tego co najbliższe.
  </p>
  
  <p style="text-align: justify;">
    Artysta oryginalnie wyodrębnia światy umieszczając dziejącą się tu i teraz rzeczywistość już na kilku stronach przedtytułowych. Zabieg taki, oraz przypis do tytułu, w którym zamieścił zapewnienienie, że oto odsłania się przed nami historia oparta na prawdziwych wydarzeniach, zdaje się być świadomym upełnomocnieniem potęgi dziecięcej wyobraźni, tak często postponowanej przez dorosłych…
  </p>
  
  <p style="text-align: justify;">
    W tej niezwykłej podróży odbywanej niby w celu odnalezienia ukochanej maskotki Zosi wielu jest tych, których Paweł Pawlak angażuje. W magiczną akcję poszukiwawczą z Zosią na grzbiecie wyruszają tytułowe przekształcone czarostatki i parodzieje, które  chuchają i buchają parą, zaglądają niemal wszędzie (w luk komina). W jednej z tych czaro/paro/dziejek odnajdujemy uderzające podobieństwo do Zosinej mamy. A jest to ekskursja w pogody i niepogody, dnie i noce, w czas wojny i pokoju, w kosmosie, ponad miastami historycznymi i nowoczesnymi, w tropikalny las i na pustynię. Jest to niesamowite pole dla pracy z książką, dzięki której rozwijamy inspirujemy, rozwijamy słownictwo, uczymy patrzenia, komentowania, dochodzimy wraz z dzieckiem do ważkich refleksji…
  </p>
  
  <p style="text-align: justify;">
    Jak każda sztuka drogi &#8211; i ta ma swój finał. Szczęśliwie, dzięki czarostatkom docieramy z Zosią do jej miejsca, którego stałość wyznacza cukrowobarankowe auto. To na nim pośród trzech reklamowych baranków odnajduje się zakamuflowana owieczka Tosia (a to bestia jedna!).
  </p>
  
  <p style="text-align: justify;">
    Jury urzekło ciepło bijące w tej książki, odczuwalne bardzo silnie, również dzięki wyborowi dużego formatu i nawet ciepłego w dotyku papieru.
  </p>
  
  <p style="text-align: justify;">
    M.C.
  </p>