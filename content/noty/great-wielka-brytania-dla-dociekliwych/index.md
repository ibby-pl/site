---
title: "Great! Wielka Brytania dla Dociekliwych"
date: 2020-08-08T18:19:05+02:00
draft: false
author: Tomasz Broda
tekst:
- Tina Oziewicz
ilustracje:
- Zosia Frankowska
wydawca:
- Dwie Siostry
opis: Warszawa 2019, 192 s., oprawa twarda, 150x 235 mm, ISBN 978-83-8150-014-2
wiek: 12+
nagrody:
- KR Nominacja Graficzna
- KR 2019
---
Najlepszy był ten, który serwował jedzenie z trumny; inny, który malował krowom kwiatowe wzory, też był niezły. W książce Tiny Oziewicz Great! Wielka Brytania dla dociekliwych najbardziej lubię rozdział o angielskich ekscentrykach. I choć trochę szkoda, że cała książka nie jest spisem arystokratów dziwolągów, to i tak ten przewodnik po Wielkiej Brytanii czyta i ogląda się znakomicie. Przewodnik? Bez adresów restauracji i hoteli z gwiazdkami? Bez zaznaczonych punktów widokowych? Bez zdjęć? Właśnie bez zdjęć! Zamiast nich są rysunki i odręczna typografia Zosi Frankowskiej, dzięki którym czujemy się, jakbyśmy oglądali szkicownik podróżnika. Miłośnikom Pascala i Michelina mówimy good bye i przenosimy się do naszego rysunkowego świata. Tu mewa podkrada nam frytki, które pałaszujemy nad brzegiem morza, tam całkiem zwyczajnie wyglądający ludzie zasuwają gdzieś, trzymając pod pachami łabędzie. Jest i królowa, która wygląda jak narysowana na serwetce, i nawet Banksy się załapał – pozuje naszej ilustratorce podczas jednej z akcji. Dzięki tym spontanicznym, niewymuszonym szkicom i całej szacie graficznej książka nabiera charakteru subiektywnej opowieści. Zupełnie, jakbyśmy snuli się z autorkami po wrzosowiskach, wiosłowali w kajaku na Tamizie, bawili się w wikingów w Yorku, a potem umówili się na pogaduchy o tym, jak ohydne śniadania jedzą Angole, ale za to te ich crumble z kruszonką – palce lizać!
