---
title: Masło przygodowe
author: Michał Zając
date: 2013-06-23T16:05:32+00:00

---
Barbara Stenka

proj. okładki Olga Reszelska, wyd. Literatura, Łódź 2011, s. 231, ISBN 9788376720951, 8+


  Dziesięcioletnia Kasia Koniec spontanicznie przeciwstawiła się dwóm szkolnym dręczycielom, co zapoczątkowało proces tworzenia solidaryzującej się klasy. Siłę dały tej chudziutkiej dziewczynce pewność oparcia w rodzinie i wychowanie przez dwoje nietuzinkowo dobranych rodziców. Pisarka węzłem małżeńskim połączyła jasnowłosą, mocno zaokrągloną Mariannę – kobietę pobożną, otoczoną świętymi obrazami, modlącą się wespół z Telewizją Trwam – oraz chudego, czarno- i długowłosego Pawła z licznymi tatuażami, zawsze ubranego w czarne skórzane kurtki gitarzystę basowego rockowego zespołu. Takie zestawienie skrajnie odmiennych ludzi uświadamia młodemu czytelnikowi, że światopogląd czy wygląd to nie są wyznaczniki człowieczeństwa. Książka jest mądra i zręcznie napisana. Narracja, prowadzona przez główną bohaterkę, ani na chwilę nie wychodzi poza zakres doświadczeń bądź wiadomości inteligentnego dziecka. Ta realistyczna powieść dzięki kreacji postaci Kasi przekonuje, że wiele urody i ekscytujących zdarzeń kryje się w najzwyklejszej codzienności – trzeba tylko umieć dostrzegać składające się na nią szczegóły i dokładnie je analizować. Rec. Małgorzata Kąkiel
WYRÓŻNIENIE LITERACKIE KSIĄŻKA ROKU 2011

 
