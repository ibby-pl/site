---
title: Klątwa dziewiątych urodzin
author: Tomasz Osadowski
type: page
date: 2016-12-17T15:13:24+00:00

---
  * Nagroda literacka za książkę dla dzieci 2016

**Marcin Szczygielski** _Klątwa dziewiątych urodzin_

Rysunki: Magda Wosik, opracowanie graficzne: Magda Wosik i Piotr Rychel, Bajka, Warszawa 2016, 320 s., oprawa twarda, 133&#215;203 mm, ISBN 978-83-654-7905-1, wiek: 8+

<img class="alignnone size-full wp-image-3763" src="http://www.ibby.pl/wp-content/uploads/2016/12/Klątwa-dziewiątych-urodzin.jpg" alt="klatwa-dziewiatych-urodzin" width="118" height="178" srcset="http://www.ibby.pl/wp-content/uploads/2016/12/Klątwa-dziewiątych-urodzin.jpg 118w, http://www.ibby.pl/wp-content/uploads/2016/12/Klątwa-dziewiątych-urodzin-66x100.jpg 66w" sizes="(max-width: 118px) 100vw, 118px" />

Trzeci, znakomity (najlepszy do tej pory!) tom bestsellerowego cyklu o niezwykłych przygodach Mai, ciabci i Monterowej. Tym razem Marcin Szczygielski umieszcza akcję powieści nie w Szczecinie, lecz w Warszawie. Właśnie tutaj ukryta została tajemnicza cegła, „czwarta na lewo od kolumny, siódma od dołu”, której poszukują bohaterki. Stolica, nawiedzana przez potężne wichury, staje się sceną, na której ożywają – choć niekoniecznie w znanym kształcie – postaci z legend: Złota Kaczka, Syrena, Wars i Sawa, Skarbnik, a nawet Bieda Nadwiślańska (ukryta w wołowym gnacie). A że mamy XXI wiek, to stworzenia, przerobione na postmodernistyczną modłę, wiedzą, jak korzystać z rozlicznych atrybutów współczesności. Kolejne strony tej mistrzowskiej powieści przewraca się z rosnącą ekscytacją – nie ma się czemu dziwić, gdyż Szczygielski wręcz wrzuca nas w wir narracji, z którego nie sposób się wyrwać przed przeczytaniem ostatniego zdania. Pisarz, wirtuozersko żonglując kulturowymi motywami i zmieniając obrazy jak w kalejdoskopie, tworzy istne _varsavianum _fantastyczne. Jest ono pełne zabaw językowych, dowcipnych dialogów i nieszablonowych rozwiązań fabularnych, ale zawiera także wielką pochwałę rozumu i ważne refleksje na temat dziecięcej (i nie tylko!) wiary w inny, magiczny świat. W rezultacie otrzymujemy książkę najwyższych lotów, w niczym nieustępującą arcydziełom zagranicznej fantastyki dziecięcej.  [Maciej Skowera]