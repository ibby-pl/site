---
title: "Archistoria. Opowieść o architekturze"
date: 2020-08-08T18:14:06+02:00
draft: false
author: Joanna Olech
tekst:
- Magdalena Jeleńska
ilustracje:
- Agata Dudek
- Małgorzata Nowak
wydawca:
- Muchomor
opis: Warszawa 2018, 92 s., oprawa twarda, 250×340 mm, ISBN 978-83-65650-22-1
wiek: 12+
nagrody:
- KR Nominacja Graficzna
- KR 2019
---
Książka o architekturze będąca znakomitym przykładem „architektury książki”. Udany przykład ilustracji funkcjonalnej, użytkowej, która nie pcha się przed orkiestrę, ale podąża za edukacyjną treścią, wzmacniając to, co warte podkreślenia, dodając „witaminy” solennemu wykładowi i porządkując ogromną liczbę informacji. Taki graficzny akompaniament – harmonijny i klarowny – to dla autora/autorki tekstu jak wygrana na loterii. Archistoria jest adresowanym do młodych czytelników i czytelniczek wykładem o stylach i technikach monumentalnego budownictwa, a także o pionierskich projektach inżynieryjnych. „Siostry Acapulco” – Agata Dudek i Małgorzata Nowak – nadały dziesiątkom architektonicznych obiektów, o których mowa w tekście, kształt prostych ikon. Syntetyczne, spójne stylistycznie znaki, logicznie pogrupowane, sprzyjają zapamiętywaniu. Typografia, układ kolumn, dobór fontu – wszystko tu służy merytorycznej zawartości, czyni ją przystępną. Dla odmiany duże, barwne rozkładówki stanowią przeciwwagę dla drobnych ilustracji śródtekstowych i wprowadzają elementy humorystyczne, groteskowe. Mądre operowanie bielą kartki, duże marginesy i matowy, elegancki papier – każda składowa layoutu współgra z geometrycznym charakterem ilustracji i skąpą, elegancką gamą kolorystyczną. Studio Acapulco nie tylko czyta ze zrozumieniem, ale potrafi też po mistrzowsku przełożyć czytany tekst na uniwersalny, znany nam wszystkim język obrazka. 
