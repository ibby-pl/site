---
title: Daję słowo. Wędrówki po języku i literaturze
author: Tomasz Osadowski
date: 2016-12-17T16:41:31+00:00

---
  * Nagroda graficzna za ilustracje 2016

**Agata Dudek, Małgorzata Nowak **_Daję słowo. Wędrówki po języku i literaturze _

Tekst: Grzegorz Leszczyński, Tamaryn, Warszawa 2016, 480 s., oprawa twarda, 190&#215;245 mm, ISBN: 978-83-937389-8-4, wiek: 10+

Efektowne projekty spójnie łączące w obrębie jednolitej koncepcji wydawniczej elementy ilustracyjne i typograficzne stały się już znakiem rozpoznawczym Acapulco Studio. Nie inaczej jest w przypadku książki &#8222;Daję słowo&#8221; Grzegorza Leszczyńskiego &#8211; niekonwencjonalnego leksykonu, złożonego z prawie dwustu &#8222;trudnych słów&#8221;, zawartych w opasłym, a zarazem &#8222;lekkim&#8221; wizualnie tomie. Przez blisko pół tysiąca stron udaje się tu utrzymać uwagę czytelnika-widza w stanie kreatywnego napięcia dzięki nagromadzeniu wizualnych atrakcji, wynikających z zatarcia granicy między słowem a obrazem. Graficzne fajerwerki zostają jednak zrównoważone zdyscyplinowanym layoutem, opartym o powtarzalne segmenty oraz powracające na zasadzie refrenów strony działowe. Patchworkowe bogactwo książki budzi skojarzenie z przestrzenią internetu &#8211; stąd właśnie wydaje się pochodzić widoczne na grzbiecie tomu polecenie &#8222;dodaj do ulubionych&#8221;, mogące tu pełnić rolę &#8211; jak najbardziej uzasadnionej – rekomendacji. [Jakub Woynarowski]


 

 
