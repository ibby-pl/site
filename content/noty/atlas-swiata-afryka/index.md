---
title: Atlas świata. Afryka
author: Michał Zając
date: 2013-06-19T19:12:58+00:00

---
tekst Zofi a Stanecka, Kinga Preibisz-Wala i Maria Deskur,IL. Marta Ignerska, wyd. LektorKlett, s. 36+2 kalki, 210&#215;290, ISBN 978-83-7608-164-9, 7+


  Świetna seria krajoznawcza dla nieco starszych czytelników (od lat 7 wzwyż). Każdemu kontynentowi poświęcono osobny tom, którego zilustrowanie powierzono innemu artyście. Mnóstwo tu drobnych i większych okruchów wiedzy, które składają się na wyobrażenie dziecka o odległych krainach. Można je studiować fragmentami, można zagłębić się w dłuższej lekturze, zależnie od potrzeb i chęci. Niemałe to wyzwanie ilustratorskie: jak się w tym gąszczu wiedzy nie pogubić? Charakterystyczne, mocne ilustracje Ignerskiej, przywodzące na myśl stylistykę sztuki afrykańskiej świetnie współgrają z treścią. Odchodząc od stereotypu ilustracji dydaktycznej, rozumianej jako zgrzebny realizm, artystka pogodziła niezbędny kontent edukacyjny z odwagą i rozmachem ilustracji. Powstał jedyny w swoim rodzaju „realizm à la Marta Ignerska” – nie mamy wątpliwości, że patrzymy na słonia, a zarazem jest to słoń zachwycający i oryginalny – bo wyszedł spod ręki Ignerskiej. Mocne to dzieło i stylistycznie harmonijne.
NOMINACJA GRAFICZNA KSIĄŻKA ROKU 2009
