---
title: Majn Alef Bejs
author: Michał Zając
date: 2014-01-04T15:32:49+00:00

---
Jehoszue Kamiński, Il. i oprac.graf. Ula Palusińska , Wydawnictwo: Żydowskie Stowarzyszenie Czulent, Kraków 2012, s. 52, opr. twarda, 305 x 305 mm, ISBN: 978-83-931879-1-1, wiek 5+

Jury doceniło silną ekspresję portretów zawadiackich modeli (ludzkich – kapitalny Chińczyk czy Żyd zapalający chanukiję albo szalony krawiec, i zwierzęcych – śmieszno-straszny wilk, elegancki gołąb oraz scenek rodzajowych – miniaturek obyczajowych (zrywanie śliwek, zabawa w hula-hop). Duży kwadratowy format, konsekwentny, naprzemienny układ stron z „portretami” liter z hebrajskiego alfabetu oraz sąsiadujących z nimi na rozkładówkach ilustracjami towarzyszącymi krótkiemu wierszykowi czynią z tej pozycji nad wyraz atrakcyjną graficznie i typograficznie „pomoc naukową”. Stylistyka ilustracji nawiązuje z jednej strony do dokonań grafiki projektowej 20-lecia międzywojennego (pochodna mieszanki formizmu z ekspresjonizmem, uproszczone kształty, jednolite plamy barwne, a przede wszystkim trójwymiarowe, blokowe liternictwo), z drugiej sięga momentami po poetykę rodem z prac Chagalla. Kolorystyka szaty graficznej także przypomina zabiegi znane z projektów przedwojennych, sprowadzona do pewnej tylko gamy barw rozgrywających kompozycje poszczególnych rozkładówek na kontrastach. Dowcip zawarty w ilustracjach znakomicie koresponduje z lekkością wierszyków ułatwiających zapamiętanie kolejnych liter alfabetu. Rec. Anita Wincencjusz-Patyna
  
WYRÓŻNIENIE GRAFICZNE KSIĄŻKA ROKU 2013
