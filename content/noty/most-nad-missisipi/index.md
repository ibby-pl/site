---
title: Most nad Missisipi
author: Michał Zając
date: 2014-01-04T15:26:56+00:00

---
Ewa Przybylska, Projekt okładki Dorota Nowacka, wyd. Akapit Press, Łódź 2012, s. 144, oprawa miękka, 127&#215;195 mm, ISBN 978-83-62955-49-7, wiek 12+

<img class="alignnone size-medium wp-image-2763" src="http://www.ibby.pl/wp-content/uploads/2016/02/Most-nad-Missisipi-137x200.jpg" alt="Layout 1" width="137" height="200" srcset="http://www.ibby.pl/wp-content/uploads/2016/02/Most-nad-Missisipi-137x200.jpg 137w, http://www.ibby.pl/wp-content/uploads/2016/02/Most-nad-Missisipi-69x100.jpg 69w, http://www.ibby.pl/wp-content/uploads/2016/02/Most-nad-Missisipi-768x1118.jpg 768w, http://www.ibby.pl/wp-content/uploads/2016/02/Most-nad-Missisipi-412x600.jpg 412w" sizes="(max-width: 137px) 100vw, 137px" />

Most nad Missisipi to symbol porozumienia i pomocy w potrzebie. Przerzuca go Kuba, narrator a zarazem główny bohater powieści, aby nawiązać niezwykłą przyjaźń ze starszą panią z sąsiedztwa. Oboje zmuszeni są zmagać się ze światem, który w równym stopniu jest wrogi dzieciom, co ludziom starym. Oboje – jedenastolatek z zielonym irokezem na głowie i złożona chorobą pani Teodora – bytują na marginesie rzeczywistości, nikomu niepotrzebni, wszystkim obojętni. Historię akcji ratunkowej, którą Kuba wymyśla, żeby pomóc przyjaciółce, czytelnik poznaje z jego perspektywy. Jest to perspektywa niezwykła, bo marginalna, częściowo żabia, częściowo z lotu ptaka. Chłopiec, na którego nikt nie zwraca uwagi, tworzy własny obraz rzeczywistości, złożony ze strzępków faktów, emocji, rozmów i literatury. W tym świecie najbliższą osobą jest pani Teodora, mityczna Lete, a matka nieznanego ojca to podejrzana uzurpatorka. Powieść zachwyca niebanalnym pomysłem fabularnym, a także stylem narracji, emocjonalnym, urywanym i prawdziwym, wpuszczającym czytelnika na chwilę w intymny świat przeżyć nastoletniego bohatera. Rec. Anna Maria Czernow
  
NAGRODA LITERACKA KSIĄŻKA ROKU 2013
