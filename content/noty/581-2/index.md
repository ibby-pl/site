---
title: Straszna książka, czyli upiorna zabawa w rymy
author: Magda Kremer
date: 2013-04-20T16:04:41+00:00

---
Tekst: Małgorzata Strzałkowska. Ilustracje: Kacper Dudek
  
Warszawa 2010, Wydawnictwo Czarna Owca; s. nienumerowane; 24,5&#215;17 cm; ISBN 978-83-7554-173-1 


  Spójny tematycznie tomik wierszy Małgorzaty Strzałkowskiej Straszna książka to korowód duchów, upiorów, diabłów i innych straszydeł, które nocą panoszą się w ciemnych zakamarkach dziecinnego pokoju, wyobraźnię dziecka biorąc za zakładnika. Rymowane scenki i opisy przedstawiają straszydła w konwencji humorystycznej. Autorka bawi się klasycznymi atrybutami duchów i diabłów, nie stroni również od nawiązań intertekstualnych, sięgając na przykład do powszechnie znanej piosenki: Wlazł kotek na płotek&#8230;
Humor zastosowany w Strasznej książce w dużej mierze bazuje na odwróceniach, w czym można dopatrywać się funkcji terapeutycznej. Śmiech likwiduje strach, zatem potwora należy ośmieszyć – autorka czyni to nad wyraz skutecznie. Pomagają w tym elementy humoru językowego, na przykład zabawne nazwy i imiona inspirowane dziecinną onomatopeją (takie jak Ciamciaramdzia).
Autorka zaprasza odbiorcę do współtworzenia każdego wierszyka, zostawiając w tekście puste miejsca do uzupełnienia. Jest to inspirujący zabieg mający na celu rozwinięcie wyczucia rytmu i rymu, jednocześnie zamieniający wspólne czytanie w zabawę. Należy również wspomnieć o ilustracjach Kacpra Dudka znakomicie współgrających z wierszami i uzupełniających dowcipny przekaz Strasznej książki o element humoru obrazkowego.
NOMINACJA LITERACKA KSIĄŻKA ROKU 2010
rec. Anna Maria Czernow
