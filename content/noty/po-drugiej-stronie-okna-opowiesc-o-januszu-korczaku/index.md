---
title: Po drugiej stronie okna. Opowieść o Januszu Korczaku
author: Michał Zając
date: 2013-06-19T19:56:52+00:00

---

  Małgorzata Frąckiewicz/Poważne Studio &#8211; opracowanie zdjęć i projekt graficzny książki
Anna Czerwińska-Rydel – tekst
Wydawnictwo: Muchomor, Warszawa
Rok wydania 2012
Liczba stron: 164 s.
Format: 15 x 20 cm
Oprawa: twarda
ISBN: 978-83-89774-54-5
Przedział wiekowy: 10+
Książka o Januszu Korczaku, napisana dla starszych dzieci, skromna, celowa, posiada wewnętrzną energię i tajemnicę – przyciąga, zachęca do wzięcia jej do ręki. Szata graficzna, trafna i dyskretna zmniejsza dystans między bohaterem a młodym czytelnikiem.
Niewielki zeszytowy format i nawiązanie do osobistego notatnika z nanoszonymi na marginesach notatkami i poprawkami w tekście sprawia, że książka staje się bezpieczna. Ktoś wcześniej poznał tekst, uporał się z nim, więc czytelnikowi będzie łatwiej. Pozostawił nawet, nieobecne już dziś w szkolnym obyczaju, sekrety zapisywane na rogach zeszytów, z mądrymi sentencjami samego Janusza Korczaka. Ktoś zasmarował stronice i nic się nie stało. Na uświęconym terytorium druku pojawiają się mimowolne rysunki, podkreślenia. Równomierność czcionki drukarskiej, przełamana błękitem i żółcieniem, staje się intrygująca.
Do książki włączono archiwalne fotografie dzieci, pracowników i przyjaciół doktora Korczaka. Podmalowane przez ilustratorów elementy &#8211; fartuszek, rumiane policzki, czy czapka, znów otrzymują swoją fizyczność, na chwilę ożywają.  Ważne drobiazgi codzienności, miejsca, ludzie, powracają z barwą, wyłaniają się z zamkniętego tła przeszłości.
 Twarda matowa okładka z przebijającą się, przyćmioną czerwienią i żółta wyklejka dają zestawienie barw o maksymalnym natężeniu emocji, otaczają opowiedzianą historię. Zmatowione, stonowane patyną czasu uczucia ożywiają zniszczoną czarno-białą fotografię Korczaka. Wokół fruwają jeszcze ślady dzieci, małe znaki, ich pragnienia.
Książka, która swoją łagodnością szaty graficznej, delikatnością czcionki, zabawnymi zabiegami plastycznymi, mówi bez słów o przerażającym losie jej bohaterów.
Rec. Krystyna Rybicka
NOMINACJA GRAFICZNA KSIĄŻKA ROKU 2012
