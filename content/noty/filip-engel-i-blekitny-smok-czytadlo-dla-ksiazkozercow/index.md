---
title: Filip Engel i błękitny smok. Czytadło dla książkożerców
author: Michał Zając
type: page
date: 2013-06-23T16:34:38+00:00

---
Anna Gras, s. 102, 19,5&#215;12,5 cm, Wydawnictwo Grodkowskie, ISBN 978-83-62007-20-2; 9-14

<p style="text-align: justify;">
   Każdy człowiek ma smoka. Tę prawdę poznaje Filip Engel pewnego dnia, gdy u nowego sąsiada natyka się na piękny obraz – portret wielkiego, niebieskiego gada. Od tej chwili oczekiwanie na własnego smoka staje się dla chłopca sprawą najważniejszą. Oczekiwanie wiąże się z niepokojem, bo zdarza się tak, że człowiek swego smoka nie spotyka. Albo traci go w nieprzyjemnych okolicznościach. Tęsknota nie tylko prowadzi Filipa na fantastyczną wyspę smoków, gdzie czeka przygoda, ale także uwrażliwia go na problemy najbliższych – apodyktycznej, nieprzyjemnej babci, wiecznie smutnego, zmęczonego taty oraz najbliższej przyjaciółki, przytłoczonej nadmierną ilością pozaszkolnych zajęć dodatkowych.
</p>

<p style="text-align: justify;">
  Kształtując kameralny świat <i>Filipa Engela i błękitnego smoka</i>, Anna Gras posługuje się klasyczną dla literatury dziecięcej fantastyką, znaną choćby z cyklu o Mary Poppins Pameli Travers czy <i>Piotrusia Pana i Wendy</i> Jamesa Barriego. Fantastyka ta nie tworzy nowego, alternatywnego, spójnego świata, tylko czai się gdzieś za progiem domu, znienacka oferując przeżycie rodem z wyobraźni, takie jak magiczny lot łóżkiem na wyspę smoków, czy historia chłopca, którego rodzice wymienili na odbicie z gabinetu krzywych luster.
</p>

<p style="text-align: justify;">
  Droga Filipa do spotkania z własnym smokiem, konsekwentnie przedstawiona jako proces dojrzewania emocjonalnego, oferuje czytelnikowi próbkę subtelnej wyobraźni autorki oraz porcję zaskakujących, głebokich wzruszeń – elementu rzadko spotykanego we współczesnej literaturze dla dzieci.
</p>

NOMINACJA LITERACKA KSIĄŻKA ROKU 2010