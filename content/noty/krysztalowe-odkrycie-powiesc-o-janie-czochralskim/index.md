---
title: Kryształowe odkrycie. Powieść o Janie Czochralskim
author: Michał Zając
date: 2014-01-04T13:10:57+00:00

---
Anna Czerwińska-Rydel, projekt i opracowanie graficzne Marek Czernek, wyd. Debit, wyd. Atut, Bielsko-Biała – Wrocław 2013, s. 89, oprawa twarda, 150&#215;215 mm, ISBN 978-83-7432-974-3, ISBN 978-83-7167-937-7, wiek 12+

Opowieść o życiu i naukowych dokonaniach chemika znanego na świecie i zapomnianego, zlekceważonego, skrzywdzonego w Polsce. Książka ma budowę szkatułkową: żyjąca współcześnie dziewczynka o imieniu Malwina znajduje w piwnicy niedokończoną powieść pradziadka o Czochralskim. Coraz bardziej zainteresowana losami tej nietuzinkowej postaci, często sprawdza w internecie wiadomości z bliskiej mu dziedziny – chemii. Dzięki temu czytelnik dowiaduje się, czym są np. kryształy, metal B, na czym polega metoda Czochralskiego i jaki miała ona wpływ na rozwój najnowocześniejszych technologii. Przeszłość splata się tu z teraźniejszością, chemia z poezją, dobro ze złem. Dzięki interesującemu pomysłowi kompozycyjnemu, wartkiej narracji i zręcznemu zestawieniu różnego rodzaju tekstów (epickich, encyklopedycznych i pozawerbalnych, czyli rysunków o funkcji poznawczej) powstała fascynująca książka o zdolnym rodaku, naukowych dokonaniach, zawirowaniach historii oraz wielkości i małości ludzi. Rec. Małgorzata Kąkiel
  
NOMINACJA LITERACKA KIĄŻKA ROKU 2013
