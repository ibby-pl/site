---
title: Agnieszka Osiecka dzieciom
author: Maria Kulik
date: 2014-02-18T07:42:08+00:00

---
Agnieszka Osiecka il. Ela Wasiuczyńska,  NASZA KSIĘGARNIA,  str. 280,

ISBN 978-83-10-11859-2, wiek: 7**+**

Nareszcie. Rozproszone miniatury i drobiazgi Osieckiej pisane dla dzieci zebrano w jeden solidny tom. Są tu &#8211; w jednej okładce &#8211; cztery książki grube, dwie chude, wierszyk („Kolęda myszki”,mój ulubiony, niegdyś wydany w postaci książeczki-poczytajki) i kilka piosenek. Termin „dla dzieci” jest trochę bałamutny, bo z tych tekstów nigdy się nie wyrasta &#8211; na hasło „Adela Fińczyk-Tuńczyk-Sardyńczyk” czy „tęsknota za małą maturą w oczach Marginesu Społecznego” chichram się tak samo jak przez laty, kiedy byłam pacholęciem. A zatem Osiecka dzieciom &#8211; owszem. Dzieciom w każdym wieku. Takim (ciut wyrośniętym) dzieckiem jest z pewnością Ela Wasiuczyńska, zadurzona w poetce, która książkę pięknie zilustrowała. Zbiór poprzedza przedmowa Daniela Passenta &#8211; życiowy partner Agnieszki Osieckiej ładnie wyłuskał z tekstów najsmaczniejsze fragmenty. Można tę książkę czytać a la long, można też otwierać na chybił trafił i bawić się samym językiem, bo co zdanie to anegdota, językowy fikołek, przewrotny żart. Pyszna lektura. Rec. Joanna Olech

Wyróżnienie dorosłego jury DONG 2010
