---
title: Pepa, nie świruj!
author: Michał Zając
date: 2013-06-23T16:32:35+00:00

---
Ida Pierelotkin, s. 283, 19&#215;12 cm, ISBN 978-83-10-11729-8; [10+]

Gimnazjalistka Wanda nie jest nieszczęśliwa. Nie umiera z powodu nieodwzajemnionej miłości, nie jest ofiarą przemocy domowej, a w szkole idzie jej przeciętnie. Prowadzi życie zwyczajne, obfite w zdarzenia wagi codziennej, a nie ostatecznej. Prowadzi również dziennik, w którym opisuje siebie i swoje przyjaciółki – w tym tytułową Pepę.


  Utwór Idy Pierelotkin różnią od innych powieści dla nastolatek dwie kwestie. Pierwszą jest brak misji. Wolna od przymusu przedstawiania spraw istotnych ze względów społecznych (choroba, przemoc w szkole, sekty, narkotyki) lub rozwojowych (trudności związane z pierwszą miłością lub bolesnym zetknięciem „ja” ze światem) <i>Pepa, nie świruj!</i> prezentuje beztroski dystans i niefrasobliwość. Kwestia druga to język narracji, potoczysty, pełen humoru opartego na kontraście i przerysowaniu, dobrze współgrający z charakterem opisywanych zdarzeń. Autorka nie traci kontroli nad stylem i fabułą, kreśląc ramy powieści z żelazną konsekwencją. Przewrotny tytuł jest swego rodzaju odwróceniem – nie dotyczy głównej bohaterki, a zarazem narratorki utworu. Humorystycznemu przekształceniu ulegają również rodzina i szkoła – klasyczne elementy rzeczywistości współczesnych powieści dla dziewcząt. Nic dziwnego zatem, że także emocjonalna droga głównej bohaterki do pierwszej miłości jest krętą ścieżką na opak, prowadzącą przez pełen zabawnego dystansu sprzeciw wobec presji nastoletniej grupy rówieśniczej.
NOMINACJA LITERACKA KSIĄŻKA ROKU 2010
