---
title: Kto to widział? Przewodnik dla dzieci po Łazienkach Królewskich
author: Michał Zając
date: 2013-06-23T16:18:28+00:00

---
Agata Dudek i Małgorzata Nowak (ilustracje)


   tekst Izabela Koczkodaj, wyd. Dwie Siostry i Ośrodek Edukacji Muzealnej Muzeum Łazienki Królewskie, Warszawa 2011, s. 128, 200&#215;250 mm, ISBN 978-83-608-5050-3, 7+
Mazać po książce? Pisać? Rysować? Kto to widział??? Autorki zmyślnego <i>Przewodnika dla dzieci </i>takie właśnie rzeczy przewidują, wręcz do nich zachęcają! Na szczęście książka przygotowana jest do tego świetnie.
Dzięki współpracy dwóch ilustratorek o odmiennych temperamentach oraz umiejętnemu użyciu specjalnie na ten cel wykonanych prac dzieci (spis młodych autorów na s.124) uzyskujemy bogatą, momentami aż gęstą, materię obrazowania, którą dodatkowo dopełni w jedynie słuszny sposób kolejna osoba – dziecko! To książka do użytku na bieżąco i do ożywiania wspomnień.
Historia Łazienek w odniesieniu do historii Polski, opowieść o dawnej architekturze i obyczajach, przekazane są tu w sposób anegdotyczny, lekki, zabawny, połączone z nawiązującymi do Łazienkowskich realiów (np. wiewiórki w parku) zadaniami matematycznymi.
Książki interaktywne, „niedokończone” to świetny koncept edukacyjny. Technika ilustracji, użyta przez artystki, zaprasza do rozwijania pomysłu – dalszego rysowania, drapania, skrobania, malowania, wycinania i wyklejania.
Apel z tylnej okładki głosi: „narysuj sobie pieprzyk na policzku, weź książkę pod pachę i ruszaj do Łazienek”. Ten przewodnik na pewno się nie znudzi, a jest spora szansa, że wiedza pozyskana w ten sposób zostanie na dłużej. Rec. Maria Ryll
NOMINACJA GRAFICZNA KSIĄŻKA ROKU 2011

 
