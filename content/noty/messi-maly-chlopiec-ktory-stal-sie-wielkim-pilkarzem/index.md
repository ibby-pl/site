---
title: Messi. Mały chłopiec, który stał się wielkim piłkarzem
author: Maria Kulik
type: page
date: 2014-12-06T16:26:23+00:00

---
Yvette Żółtowska-Darska,  ilustracje Joanna Rusinek, wyd. Egmont, Warszawa 2014, s. 360, okładka miękka, 190&#215;140 mm, ISBN 9788328103689, wiek 8-12.

Czterdzieści krótkich rozdziałów ze wstępem i epilogiem zostało ujętych w ramy opowieści o narodzinach: „Pewnego czerwcowego dnia 1987 roku (&#8230;) przyszedł na świat śliczny chłopczyk. Rodzice dali mu na imię Lionel&#8230;”; „Pewnego jesiennego piątku (&#8230;) przyszedł na świat śliczny, ciemnowłosy chłopczyk. Rodzice dali mu na imię Thiago.” Pomiędzy tymi wydarzeniami jest 25 lat zwykłego i zarazem niezwykłego życia tytułowego bohatera. Współczesny idol małych, młodych i starszych fanów piłki nożnej (i nie tylko) został przedstawiony równocześnie jako bohater baśni i powieści awanturniczej. Jak zastrzega autorka we wstępie: „Choć ta opowieść zabrzmi czasem jak bajka, zaręczam wam, że jest prawdziwa.” Widoczny w tym zdaniu gawędziarski styl, stały kontakt z odbiorcą, prostota narracji i języka sprawiają, że jest to świetna lektura do wspólnego głośnego czytania. Zarazem nowoczesne, hipertekstowe potraktowanie narracji na początku każdej części, idealnie wpasowane w nią zdjęcia (autorka tekstu jest zarazem fotoedytorką) czynią książkę atrakcyjną dla młodego „ekranowego czytelnika”. Rec. Krystyna Zabawa

NOMINACJA LITERACKA KSIĄŻKA ROKU 2014