---
title: Banda Czarnej Frotté (Skarpetki powracają!)
date: 2020-08-08T18:49:50+02:00
draft: false
author: Maciej Skowera
tekst:
- Justyna Bednarek
ilustracje:
- Daniel de Latour
wydawca:
- Poradnia K
opis: Warszawa 2019, 168 s., 240×170 mm, oprawa twarda, ISBN 978-83-66005-35-8
wiek: 6+
nagrody:
- KR Nominacja Literacka
- KR 2019
---

„Na kłopoty… Bednarek!” ­– chciałoby się powiedzieć po lekturze kolejnej już części bestsellerowego cyklu. 
Przy Bandzie Czarnej Frotté nie sposób szeroko się nie uśmiechać (a momentami trudno nie śmiać się w głos!). 
Tym razem zamiast krótkich opowiadań o losach skarpetek pisarka wybrała dłuższą formę
– i słusznie, gdyż tytułowa przywódczyni grupy awanturniczych (i lubiących się awanturować) 
części garderoby zasługuje na wielostronicową historię. Autorka, nie tracąc nic ze swojego skrzącego się humorem stylu, 
sprawnie porusza się po meandrach tradycji literackiej i proponuje fabułę opierającą się na wzorcach prozy 
podróżniczo-przygodowej (nawiązuje do prawideł eposu i romansu heroicznego, prześmiewczo wyzyskuje kolonialny 
schemat narracji o podbijaniu dalekich lądów, daje nowe życie nieco zapomnianemu gatunkowi literatury
dziecięcej i młodzieżowej – powieści pirackiej). 
Bednarek okazuje się mistrzynią w łączeniu przeszłości i teraźniejszości: oto na kartach książki sąsiadują ze sobą 
postaci mitologiczne (Andromeda, Kasjopeja, Perseusz) oraz ożywione smartfony (stojące na straży
„straconego czasu i straconych okazji”); jednooki Olbrzym Tyran (nowoczesny, a jednak podobny do Homeryckiego Polifema) 
oraz armia białych rękawiczek (wojowniczek okrutnych, lecz eleganckich i dobrze wychowanych).
Sama Czarna Frotté jest bohaterką sprytną, odważną i mającą zaskakującą tajemnicę.
Oto tysiąc pierwsza twarz archetypowego mitycznego herosa! 
