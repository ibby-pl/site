---
title: Bum! Bum!! Bum!!!
author: Michał Zając
type: page
date: 2013-06-23T16:09:19+00:00

---
tekst Przemysław Wechterowicz, oprac. graf. Marianna Oklejak, wyd. G+J Gruner+Jahr, Warszawa 2011 s. 24, 300&#215;210 mm, ISBN 978-83-62343-74-4, 3+

<p style="text-align: justify;">
  Niezwykła książka, pełna rytmu i tańca, ogarniającego powoli wszystkie części świata, minione epoki oraz teraźniejszość, Ziemię i sfery niebieskie, tak chóry anielskie, jak kosmonautów i superbohaterów.
</p>

<p style="text-align: justify;">
  Książka niegruba, tekst króciutki, a długie godziny można spędzić, śledząc losy „dwóch goryli oraz kuma” na kolejnych stronach. Z kim tańczy Elvis Presley, co nocą robi sprzątaczka w muzeum? Na te i inne pytania znajdziecie tu odpowiedź. Dowcipny wierszowany tekst, z powracającym na każdej stronie dynamicznym refrenem – istny taniec życia, porywający w swój wir ludzi, zwierzęta, cały świat. Zabawa słowem i obrazem, rytmiczność i powtarzalność wyzwalają radosne emocje, dlatego utwór ten można doskonale wykorzystać w literackich inicjacjach.
</p>

<p style="text-align: justify;">
  Marianna Oklejak bawi się kreską, kolorami – w tym głęboką czernią i kobaltem nocy, powtarzaniem motywów, by lepiej oddać ruch. Miesza faktury, struktury, materie, bawi nawiązaniami do ikonografii różnych kontynentów i kultur.
</p>

<p style="text-align: justify;">
  Skutkiem jej starań odnajdujemy w tej książce więcej niż tylko sumę obrazu i tekstu. To jakby echo Tuwimowskiego wiersza o panu Tralalińskim. Można by podsumować sytuację: „tańczą wszyscy domownicy i przechodnie na ulicy”. Tymczasem Marianna Oklejak jako baczna obserwatorka rzeczywistości wie i pokazuje, że gdy jedni tańczą, inni tylko obserwują – na ekranach telewizorów. Taka gmina… jak powiadał poeta.. Rec. Maria Ryll i Weronika Kostecka
</p>

WYRÓŻNIENIE GRAFICZNE I NOMINACJA LITERACKA KSIĄŻKA ROKU 2011