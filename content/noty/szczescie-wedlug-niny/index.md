---
title: Szczęście według Niny
author: Maria Kulik
type: page
date: 2014-02-18T07:46:46+00:00

---
Oscar Brenifier, Il. Iris de Mouy, tłum.  Maja Wałachowska-Sobczak, CZARNA OWCA,  str.64, ISBN 978-83-7554-170-0, wiek +5

Szczęście według Niny to kolejna książeczka z serii „Filozofia dla dzieci”,   wyróżnionej w 2006 roku Nagrodą Prasy Młodzieżowej we Francji. Jej autor, Oscar Brenifier – filozof, pedagog, popularyzator  i  organizator warsztatów filozoficznych   umiejętnie wprowadza  swoją bohaterkę   w skomplikowany świat najważniejszych pytań o sens i jakość ludzkiego  życia. Jak  postępować, by być szczęśliwym i czym właściwie jest szczęście?   Szukając odpowiedzi dociekliwa dziewczynka obserwuje bliskie jej otoczenie –  swoje relacje z koleżankami, rodziną, sięga do  ponadczasowych mitów,  przypowieści biblijnych i buddyjskich. Rozważania bohaterki  podzielone są na krótkie, świetnie zilustrowane historyjki, których  lapidarne tytuły wprowadzają  od razu w  istotę  niepokojących Ninę pytań. I tak  : Łatwo być nieszczęśliwym, Co to znaczy zasłużyć sobie, Stworzony do szczęścia, Ufać sobie, Rozmawiać, by poczuć się lepiej, Szczęście i Przyjemność, Być wrażliwym, Nic nie posiadać, Miłość własna, Mieć cel – to  niektóre tytuły scenek.

Nie da się tej książeczki przeczytać jednym tchem. Ją trzeba  czytać powoli, przyglądać się uważnie licznym, zabawnym   ilustracjom, zastanawiać się,  szukać odpowiedzi, a tym samym  odbyć fascynującą podróż w głąb siebie. To dla młodego czytelnika &#8211; adresata książki niezwykłe zadanie, rzadko  stawiane przez dostępną  na polskim rynku literaturę dziecięcą.

Bardzo dobrze, jeżeli  w tej fascynującej i mądrej lekturze  będzie   towarzyszył  dziecku mądry dorosły, przy okazji mając możliwość świeżego spojrzenia na swoje pojmowanie szczęścia i  wartości w życiu. Rec. Krystyna Liszyk

Nominacja jury dorosłego DONG 2010