---
title: Trzy bajki
author: Michał Zając
date: 2013-06-19T19:12:19+00:00

---
 

Tekst oraz lustr. Lucyna Legut, wyd. Prószyński i S-ka, s. 104, 170&#215;240, ISBN 978-83-7648-127-2, 5+


  Mało kto wie zapewne, że Lucyna Legut, popularna pisarka dla młodzieży, studiowała przed laty na krakowskiej Akademii Sztuk Pięknych. I oto – trzy teksty z jej autorskimi ilustracjami. Pierwsza z trzech „bajek” to krótki, żartobliwy wierszyk o wojnie psa z kotem. Dwie pozostałe to opowiastki prozą, zabarwione łatwo rozpoznawalnym, absurdalnym humorem Lucyny Legut. Tekstom towarzyszą ilustracje niezwykle oryginalne, hibernowane jakby w estetyce lat 60-tych, dziś powracającej do łask na fali mody „vintage”. Trochę w duchu modernistycznych ilustracji themersonowskich, trochę nawiązujące do karykatur Ha-Gi, czy wspaniałych ilustracji Kazimierza Mikulskiego (Ludwik Jerzy Kern – „Ferdynand Wspaniały”) są na wskroś „oldskulowe” i intrygujące w swojej geometrycznej prostocie. Pajęcza, cieniutka kreska wypełniona jest odważnie zestawianymi kolorami. Rysunki – zabawne i umowne – mają wdzięk niedzisiejszej kaligrafi i. Nie ma na naszym rynku równie osobnego, ekscentrycznego, a zarazem pociągającego zjawiska. Nawet niefortunna okładka nie jest w stanie zaszkodzić tej książce.
NOMINACJA GRAFICZNA KSIĄŻKA ROKU 2009
