---
title: Wiersze do kolorowania
date: 2020-08-08T19:32:47+02:00
draft: false
author: Joanna Żygowska
tekst:
- Michał Zabłocki 
ilustracje:
- Agata Dębicka
wydawca:
- Czuły Barbarzyńca Press
opis: Warszawa 2019, 44 s., oprawa broszurowa, 210x297 mm, ISBN 978-83-953839-7-7
wiek: 5+
nagrody:
- KR Nominacja Literacka
- KR 2019
---

Poezja w polskiej literaturze dla dzieci jest współcześnie stosunkowo wąsko reprezentowana, choć publikacji wypełnionych rymowankami powstaje wiele. Niepozorna książka (która jest także kolorowanką) pod zwyczajnym na pierwszy rzut oka tytułem skrywa w sobie dwadzieścia niezwykłych wierszy. Bez rymów. Michał Zabłocki już od pierwszego wiersza zabiera czytelników i czytelniczki na niezwykłą przejażdżkę. Wsiadamy do czerwonego autobusu, po czym niespodziewanie znajdujemy się w żółtej łodzi podwodnej. A to dopiero początek. _Wiersze do kolorowania_ wyrastają z codzienności, ale nie stanowią wyłącznie jej opisu. Dotyczą choćby zupy pomidorowej, nocy i poranka czy zanieczyszczonego powietrza. Ciekawe jest jednak to, co dzieje się między następującymi po sobie strofami i poszczególnymi wersami. Ich połączenia niekiedy wywołują wzruszenie, uśmiech czy śmiech, ale także zaskoczenie. Ta nieoczywistość to miejsce dla czytelników i czytelniczek, przestrzeń na ich własną interpretację. _Wiersze do kolorowania_ napisał dorosły, który wie, że nie jest już dzieckiem, nie udaje, że mówi w jego imieniu. Wprost przyznaje, że dzieci i dorośli się różnią, również w sposobie łączenia słów. Głos poety jest nacechowany nutą melancholii i zadumy. Nie brakuje w nim jednak przewrotności, szaleństwa, radości i afirmacji świata. To wiersze do cierpliwej lektury, wers po wersie. Jak każda dobra literatura (a w szczególności poezja) – wielokrotnej. Co z tego wynika? Sam, sama się przekonaj. Poeta mówi: otwórz trzecie oko.
