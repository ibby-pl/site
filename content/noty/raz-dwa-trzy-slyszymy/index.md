---
title: Raz, DWA, trzy – słyszymy
author: Tomasz Osadowski
date: 2016-12-17T17:15:12+00:00

---
  * Nominacja graficzna 2016

**Joanna Bartosik** (tekst i ilustracje) _Raz, DWA, trzy – słyszymy_

Widnokrąg, Piaseczno 2016, 20 s., oprawa kartonowa, 160&#215;160 mm, ISBN 978-83-944971-2-5, wiek: 1+


Kartonowa, kolorowa i bardzo pogodna w nastroju propozycja dla najmłodszych. Książeczka, dzięki której dziecko oswaja świat za pomocą prostych onomatopeicznych słów opartych na powtórzeniach, przez co łatwo je zapamiętać małemu odkrywcy. Przejrzyście zaprojektowana z prostym wyrazistym liternictwem. A na dokładkę mamy barwne, dowcipne i nieodparcie atrakcyjne ilustracje na rozkładówkach, z których każda może działać jak mini teatrzyk: kominiarz właśnie wpada do komina, przechodnie w czasie deszczu, odziani w jaskrawe ortaliony sprawdzają ich nieprzemakalność, pies jedzie na rowerze, koń z dżokejem pokonują przeszkodę, a nurek zachwyca się podwodnym światem. To przy okazji książka o kolorach, wzorkach, literach, kształtach, a nawet mechanizmach rządzących światem (przyczyna-skutek) i… równouprawnieniu – wystarczy spojrzeć na ilustrację, na której kobiety i mężczyźni zgodnie robią szalik na drutach, pogrążeni w plotkach. Aż trudno uwierzyć, że w tym niewielkim tomiku tyle się zmieściło. [Anita Wincencjusz-Patyna]

