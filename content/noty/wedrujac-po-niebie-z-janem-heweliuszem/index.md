---
title: Wędrując po niebie z Janem Heweliuszem
author: Michał Zając
date: 2013-06-23T16:03:55+00:00

---
Agata Dudek (ilustracje)


  tekst Anna Czerwińska-Rydel, oprac. graf. Małgorzata Frąckiewicz/Poważne Studio, wyd. Muchomor, Warszawa 2011
s. 96, 176&#215;220 mm, ISBN 978-83-89774-44-6, 7+
Książka nawiązuje do najlepszych tradycji polskiej szkoły ilustracji (mistrzów Bohdana Butenki czy Mateusza Gawrysia) w przedstawianiu nieba, słońca, komet, układów planetarnych czy też układu architektonicznego miasta z XVII wieku, dawnych okrętów, przyrządów pomiarowych, nawigacyjnych itp., wreszcie czasem bardzo humorystycznie pokazanych poważnych w gruncie rzeczy postaci. Szczególnie zabawnie, ale też w sposób oddający istotę rzeczy, jest ukazana intelektualna wymiana ciosów między Janem Heweliuszem a Robertem Hookiem. Artystka również cytuje, ale też i swoiście przekształca, dawne ryciny samego astronoma – wszystko to niezwykle sugestywnie oddaje temat podjęty w książce.
Ujawnia się tu istota talentu Agaty Dudek: dążenie do umiaru między nieuchronną w ilustracji przedstawieniowością a awangardowo-
-abstrakcyjną formą, korzystającą ze współczesnych środków wyrazu. Świetnym rozwiązaniem jest zastosowanie gry barw: intensywnego, ale chłodnego turkusu oraz fluorescencyjnego i gorącego zarazem oranżu, kontrastowo oznaczających to, co materialne i niematerialne, użytych w kontekście czerni nieograniczonego Kosmosu.
Nie jest łatwo pokazać w dwuwymiarowej grafice książkowej wielowymiarowość przestrzeni, ale także dzieło życia wybitnej postaci. Tego wyzwania podjęła się projektantka graficzna. Architektura książki pozwala wchodzić, wraz z kolejnymi stronami z żywą paginą mówiącą o fazach Księżyca, w różniące się rozdziały życia i pracy Heweliusza.
O wartości książki stanowią również doskonały warsztat typograficzny, jak też dbałość o każdy szczegół i jakość użytych kolorów, wydrukowanych na delikatnym, ale o dużej gramaturze, papierze Munken, troska o szycie arkuszy, sztywną oprawę. Przyjemnie obcować z takim cackiem. Rec. Małgorzata Cackowska
NAGRODA GRAFICZNA KSIĄŻKA ROKU 2011
