---
title: Kot Karima i obrazki
author: Tomasz Osadowski
date: 2016-12-17T15:49:47+00:00

---
  * Nominacja literacka 2016

**Liliana Bardijewska** _Kot Karima i obrazki_

Okładka i ilustracje: Anna Sędziwy, Literatura (seria: „Wojny dorosłych – historie dzieci”), Łódź 2016, 87 s., 170&#215;240 mm, ISBN 978-83-7672-470-6, wiek: 7+

Tę historię opowiada Biss, kot uciekinierów z ogarniętego wojną Damaszku, uczestnik i świadek zdarzeń. Zwierzak dzieli los z rodziną Karima, małego syryjskiego chłopca, którą wojna wygnała  w świat, za morze, w poszukiwaniu domu. Kanwą fabularną opowieści Bissa jest siedem obrazków namalowanych przez Karima, by polscy koledzy dowiedzieli się, skąd i dlaczego chłopiec przychodzi. Biss opowiada o przeżyciach syryjskich uchodźców. One dają narracji dramatyczny rytm i psychologiczną głębię, niosą informacje „jak to było naprawdę”. Literacka wartość tych przejmujących uchodźczych partii tekstu ma rangę powstańczych relacji Mirona  Białoszewskiego. Drugi z planów historii Karima wycisza emocje czytelnika, przywołując obraz bezpiecznego świata. Tworzą go rozgadane i zabawne zwierzaki z nowego domu chłopca, na co dzień zajęte swoimi sprawami. Jednak zaciekawia je opowieść Bissa, „nietutejszego” niebieskiego kota abisyńskiego. Z początku nieufne, szybko zaprzyjaźniają się z nim, a nawet bronią przed agresją rottweilerów. Wspólne działanie i rozmowa, wzajemna pomoc, rodzą bowiem sympatię, łączą, tworzą więź. Liliana Bardijewska znalazła ciekawą literacką formę, by opowiedzieć dzieciom  o tak bolesnej sprawie współczesnego świata.  [Danuta Świerczyńska-Jelonek]
