---
title: Praktyczny pan
author: Tomasz Osadowski
date: 2016-12-17T16:08:25+00:00

---
  * Nominacja literacka 2016
  * Nominacja graficzna 2016

**Roksana Jędrzejewska-Wróbel** _Praktyczny pan_

Opracowanie graficzne i ilustracje: Adam Pękalski, Bajka, Warszawa 2016, 31 s.,  oprawa twarda, 210&#215;265 mm, ISBN 978-83-65479-07-05, wiek: 5+

 

By mieć dobre samopoczucie, czasem trzeba zaśmiać się pełnym głosem, wytarzać w trawie, powygłupiać  przed lustrem lub wygłaskać kota. To jasne dla każdego, kto cieszy się życiem i umie marzyć. Niestety, tytułowy praktyczny pan tego nie potrafi.  Jemu „szkoda czasu na głupoty”. Ale im mocniej kocha rutynę, szczegółowe plany i perfekcyjne arkusze Excela, tym bardzie staje się  nerwowy i nieszczęśliwy. Łyka więc kolejną porcję tabletek na poprawę nastroju. Kiedy jednak słyszy, że od tabletek lepszy jest domowy mruczący kot, kupi sobie… a nie, nie, kota dokupi dopiero w dalszej kolejności. Od chwili  decyzji o nabyciu zwierzęcia mądra i zabawna  opowieść  o praktycznym panu staje się jeszcze mądrzejsza i jeszcze zabawniejsza.  Słuchając  jej, dzieci będą się śmiały, a dorośli pewnie zadumają się nad szczenięcymi latami praktycznych panów. Czy oni  byli kiedyś dziećmi?  Może ich dzieciństwo było przede wszystkim takie „praktyczne”? A może, rosnąc, zapomnieli, że warto być szczęśliwym? Potem zaś razem, dzieci i dorośli, śmiejąc się w głos, mogą zrobić spontanicznie kilka głupich min.  I to jest wielka wartość tej lektury.  [Danuta Świerczyńska-Jelonek]

Projekt Adama Pękalskiego jest hołdem złożonym modernizmowi. Odwołania do Bauhausu, Pieta Mondriana i jego neoplastycznego porządku oraz dyscypliny w użyciu barw podstawowych, a wreszcie do dizajnu lat 50. i 60. XX wieku, są udaną próbką estetyki _vintage _na usługach grafiki książkowej. Współgra z tym także typografia. Zabawny główny bohater, stylizowany na postacie z filmów Francuskiej Nowej Fali, żyje więc w uporządkowanym świecie zbudowanym z linii prostych i siatek jak z tabelek Excela. Kolory w jego snach pochodzą z diagramów, wykresów i innych pożytecznych grafik. Nic dziwnego, że decydując się na kota wybiera takiego z estetycznym kontrastowym umaszczeniem. Pękalski z wielką dbałością o detal przywołuje w tych ilustracjach ikony dizajnu (meble, sprzęty, utensylia kuchenne), ale swoimi zabiegami graficznymi wywołuje też humorystyczne efekty (np. owłosienie praktycznego pana), co czyni książkę… udanym projektem. [Anita Wincencjusz-Patyna]
