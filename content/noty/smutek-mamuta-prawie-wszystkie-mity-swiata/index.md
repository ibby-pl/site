---
title: Smutek mamuta. Prawie wszystkie mity świata. Rozmowy z Jędrkiem
date: 2020-08-08T19:07:09+02:00
draft: false
author: Joanna Żygowska
tekst:
- Ewa Jałochowska 
ilustracje:
- Ewa Jałochowska
- Jędrek Jałochowski
wydawca:
- Nisza
opis: Warszawa 2019, 296 s, oprawa broszurowa ze skrzydełkami, 150x235 mm, ISBN 978-83-62795-88-8
wiek: 8+
nagrody:
- KR Wyróżnienie Literackie
- KR Nominacja Literacka
- KR 2019
---

Ludzie od zarania dziejów opowiadają sobie historie. Te wspólne, utrwalone dzięki przekazywaniu z pokolenia na pokolenie, i te znane niewielu: prywatne, intymne, ważne dla określonego kręgu osób, czasami – tylko dwóch. Smutek mamuta przynosi afirmację wytwarzającej się w takiej sytuacji bliskości i empatii. Jest w niej miejsce na głos dziecka i głos dorosłego oraz ich wzajemne oddziaływanie. Czyni to z książki znakomitą lekturę familijną, doskonałą do wspólnego, głośnego czytania przez dzieci i rodziców. Nie jest to przy tym kolejna sztampowa publikacja z mitami dla dzieci, nie jest też jej celem jedynie uwspółcześnienie starych historii. Ewa Jałochowska raczej uważnie przygląda się mitom i przybliża czytelnikom i czytelniczkom dawny sposób myślenia ludzi z różnych części świata; mity są zaś po raz kolejny opowiadane, a nie tylko powtarzane. Smutek mamuta to także świetnie napisana współczesna literatura, opowieść o opowiadaniu, której narrację tworzą głosy mamy i Jędrka. Czytając książkę, nie warto się spieszyć. Każdy rozdział to inna historia, pełna niuansów i krótkich dziecięco-dorosłych rozważań filozoficznych. Autorka z niezwykłą lekkością myśli podejmuje także temat tradycji. Z kolejnych opowieści wyłania się obraz nie tylko tego, co stare, wspólne, przekazywane niegdyś z pokolenia na pokolenie, ale też tego, co współcześnie kontynuowane i stale poszerzane. Mitologicznych narracji o stworzeniu świata było wiele, a będzie jeszcze więcej. Autorka pisze: „Jędrek otworzył oczy i stworzył świat”. 
