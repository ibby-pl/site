---
title: Przygody Rodziny Mellopsów
author: Maria Kulik
date: 2014-02-18T07:40:50+00:00

---
Tomi Ungerer ** **, tł. Dorota Hartwich, FORMAT,  str. 176, ISBN 978-83-61488-48-4, Wiek: **3+**

Zachwycająca książka autorska, graficzny majstersztyk. Jest dziełem giganta światowej ilustracji &#8211; Tomi Ungerera. W grubym tomie zawarto pięć obrazkowych historyjek, bohaterami których są: Tata-świnka i jego czterech synów: Kazik, Izydor, Feliks i Ferdynand. Jakkolwiek Tata wygląda na nobliwego mieszczucha, to przecież żądza przygód pcha go nieustannie do podejmowania nowych wyzwań &#8211; buduje samolot, penetruje jaskinie i zatopione wraki, szuka złóż ropy&#8230; Na ryzykowne eskapady zabiera ze sobą całą męską progeniturę. Rzecz jasna &#8211; poszukiwacze przygód popadną w przykre tarapaty, ale z każdej opresji rodzina świnek wychodzi bez szwanku.

Największym walorem książki, która jest osobliwym „komiksem bez dymków”, są rewelacyjne ilustracje &#8211; świeże, pomysłowe, z mnóstwem kapitalnych detali, które można studiować godzinami. Tekstu niewiele, jest zwięzły i klarowny, nawet trzylatek da mu radę. Trudno uwierzyć, że minęło przeszło pół wieku od amerykańskiej premiery tej książki! No, może tylko dziwnie anachroniczna figura Mamy-świnki, której rola sprowadza się do machania chusteczką na pożegnanie i pieczenia tortu na powitanie piątki bohaterskich mężczyzn, zdradza wiek książeczki. Chwała wydawnictwu FORMAT za odkurzenie Ungerera z pożytkiem dla nowych pokoleń. Rec. Joanna Olech

Nominacja dorosłego jury DONG 2010
