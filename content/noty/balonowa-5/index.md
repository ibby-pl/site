---
title: "Balonowa 5"
date: 2020-08-08T18:33:13+02:00
draft: false
author: Joanna Olech
tekst:
- Mikołaj Pasiński
ilustracje:
- Gosia Herba
wydawca:
- Egmont
opis: Warszawa 2019, 48 s., oprawa twarda, 230×290 mm,  ISBN 978-83-281-4480-4
wiek: 3+
nagrody:
- KR Wyróżnienie Graficzne Ilustracja
- KR Nominacja Graficzna
- KR 2019
kolekcje:
- Moja
---

Słodka, ale nie przesłodzona. Nowoczesna, ale niewynosząca się ponad głowy dzieci.

Ta pełna wdzięku, bezpretensjonalna książka to wspaniale ilustrowana „lista lokatorów” 
kamienicy pod adresem Balonowa 5. Co mieszkanie, to inne zwierzątko – od tyciej rodziny Pająków po pękatego Hipopotama. 
Każde z nich ma swoje nawyki, hobby, obyczaje: Nietoperz ćwiczy taniec, Czarna Pantera pielęgnuje kwiaty, a Żaby rapują…
 Każdy lokator urządza mieszkanie po swojemu, a ilustratorka Gosia Herba mebluje kolorową kredką niewielkie metraże,
  nadając im indywidualny, ekscentryczny rys i klimat oswojonego domostwa.
  
  Rytmy, wyliczanki, mnóstwo detali – graficzka kreatywnie i ze swobodą używa ulubionych przez dzieci „grepsów” i sztuczek. Rysunki, nawiązujące do estetyki lat 60. , przywodzą na myśl szczytowe osiągnięcia polskiej szkoły ilustracji, która rządziła naszą wyobraźnią na długo przed epoką komputerowych programów graficznych. „Analogowy” charakter rysunku, ślad narzędzia, gest kredki na papierze to zwiastun wyczekiwanej odmiany po dekadzie dominacji tabletu i komputerowej myszy. Dotychczas te dwa media prowadziły nierówną walkę, dzisiaj kredka i pędzel zyskują na znaczeniu – hand made jest na fali. Gosia Herba ma własny, rozpoznawalny styl – pogodny i przyjazny, a jednocześnie daleki od przymilnej słodyczy kiczu. Okraszone poczuciem humoru rysowniczki ilustracje to udany mariaż ilustratorskiej swobody i dezynwoltury z empatią skierowaną ku dziecku.
