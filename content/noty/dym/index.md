---
title: Dym
author: Michał Zając
type: page
date: 2013-06-23T16:16:44+00:00

---
Rec. Maria RyllJoanna Concejo (ilustracje)

<p style="text-align: justify;">
  tekst Antón Fortes, przekład Beata Haniec, wyd. Tako, Toruń 2011, s. 36, 245&#215;295 mm, ISBN 978-83-62737-05-5, 8+
</p>

<p style="text-align: justify;">
  Joanna Concejo, polska ilustratorka mieszkająca w Paryżu, wydała już kilka książek – w Polsce jako pierwszą poznajemy tę poruszającą mroczny i ciężki temat Zagłady. Ilustratorka mówi, że „chodziła” wokół zagadnienia długo, szukając odpowiednich środków wyrazu. Zgłębiała dokumentację obozów zagłady i realiów tamtego czasu.
</p>

<p style="text-align: justify;">
  Specyfiką ilustracji Joanny Concejo jest ich „zwyczajność”: używa ołówków i kredek, rysuje na papierze pakowym. Artystka szuka najczęściej papierów „z historią”, zbiera wśród znajomych, kupuje na wyprzedażach. Format – taki, żeby się na kuchennym stole zmieściło… Rysuje realistycznie, nawiązując do tradycyjnych rycin i rysunków. Pojawiają się i surrealne elementy – żołnierze to groźne czarne ptaki, głowy ludzkie leżące jak kartofle.
</p>

<p style="text-align: justify;">
  Świetne jest użycie kolorów (poszarzałych, wypłowiałych?) określające, rozgraniczające – zdarzenia i marzenia––wspomnienia.
</p>

<p style="text-align: justify;">
  Drobne rysunki (dziecięce?), szkice, wpółzatarte napisy pojawiające się na obrzeżach głównych ilustracji to uboczny nurt narracji wizualnej. Przychodzą na myśl archiwalne zapisy, rysunki dziecięce z muzeów-obozów zagłady. Dodają całości dodatkowej głębi. Na wyklejkach wyrysowane są zdjęcia jak z albumu rodzinnego.
</p>

<p style="text-align: justify;">
  Książka jest niezwykła, z dużym wyczuciem, subtelna. Całości dopełnia starannie dobrane liternictwo. Nic tu nie zgrzyta, nie krzyczy. Prócz treści – spisanej i wyrysowanej, a potem domyślanej przez czytelnika. Rec. Maria Ryll
</p>

NOMINACJA GRAFICZNA KSIĄŻKA ROKU 2011