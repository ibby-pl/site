---
title: Pszczoły
author: Tomasz Osadowski
date: 2016-03-28T15:31:51+00:00

---
**Nominacja graficzna 2015**

**Piotr Socha** (ilustracje i projekt graficzny książki) _Pszczoły_

Opracowanie tekstu: Wojciech Grajkowski

Wydawnictwo: Dwie Siostry

Rok wydania: 2015

Ilość stron: 72; Oprawa twarda; 272 x 370 mm; ISBN 978-83-63696-55-9; wiek: 6+

_Pszczoły_ to współczesny _orbis sensualium pictus_ dedykowany jednemu gatunkowi zwierząt – pokazuje niemal wszystkie aspekty ich życia. Pięknie wykonany, niemal pachnie miodem. Jego projekt graficzny w całości oparty jest na ładzie i organizacji pszczół, w stosunku do których odbiorca zaczyna czuć nie tylko podziw czy szacunek, ale wręcz fascynację. Przemyślane, zróżnicowane kompozycje na kolejnych tablicach chwilami układają się w narracje wizualne, obiekty porządkowane są wedle frapujących zamysłów, a wszystko to umieszczone jest w szlachetnej bordiurze na papierze stylizowanym na pergamin, co sprawia, że całość daleka jest od nudnej encyklopedyczności. Perfekcyjne skalowanie przedstawianych przedmiotów, cień umieszczony pod niemal każdym, dookreśla nie tylko ich wielkości i proporcje, ale i przestrzenność, dzięki czemu mały odbiorca może uzyskać właściwy wzorzec wyobrażeniowy. [MC]
