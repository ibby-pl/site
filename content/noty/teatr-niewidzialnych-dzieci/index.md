---
title: Teatr Niewidzialnych Dzieci
author: Tomasz Osadowski
type: page
date: 2016-12-17T15:45:06+00:00

---
  * Wyróżnienie literackie 2016

**Marcin Szczygielski** _Teatr Niewidzialnych Dzieci_

Projekt okładki: Emilia Dziubak, Instytut Wydawniczy Latarnik im. Zygmunta Kałużyńskiego, Warszawa 2016, 267 s., oprawa twarda, 145 x 210 mm, ISBN 978-83-63841-38-6, wiek: 10+

<img class="alignnone size-full wp-image-3793" src="http://www.ibby.pl/wp-content/uploads/2016/12/Teatr-ND.jpg" alt="teatr-nd" width="120" height="177" srcset="http://www.ibby.pl/wp-content/uploads/2016/12/Teatr-ND.jpg 120w, http://www.ibby.pl/wp-content/uploads/2016/12/Teatr-ND-68x100.jpg 68w" sizes="(max-width: 120px) 100vw, 120px" />

Niewidzialne dzieci – te gorsze, bo z sierocińca, bo „nikomu na nich nie zależy”. Wbrew pozorom nie jest to jeszcze jedna książka o traumatycznych przeżyciach podopiecznych domów dziecka. A przynajmniej nie tylko o tym tu mowa – także o pewnej „niedzieli bez Teleranka” sprzed 35 lat. Starsi dobrze pamiętają tamten czas, dla młodych to już zamierzchła przeszłość. Marcin Szczygielski przybliża czytelnikom historię dorosłych poprzez opowieść o dzieciach. Narratorem jest dziesięcioletni Michał, który w pierwszej części książki szczegółowo opisuje swoje życie w peerelowskim domu dziecka. W części drugiej akcja dramatycznie przyspiesza i rośnie temperatura emocji – to proza najwyższej literackiej próby. Pisarz opowiada o teatralnej trupie, którą w mądrze prowadzonej, kameralnej placówce opiekuńczej organizuje zwariowana czternastolatka Sylwia. Spektakl „Solidarność Niewidzialnych czyli Zwycięstwo!” przygotowywany przez młodych artystów (premiera planowana na 13 grudnia 1981) ma być manifestacją ich „wyzwolenia się z pęt”, wyrazem buntu przeciwko społecznemu marginalizowaniu „tych z bidula”. Działanie we wspólnym celu przywraca im poczucie wartości, daje moc i nadzieję, że mury runą. Budując teatralną wspólnotę, pokaleczone przez los dzieciaki demonstrują swoje zdumiewające – choć niekoniecznie aktorskie – talenty, ale nikt nie zostaje odrzucony. A pyskata, uparta Sylwia, charyzmatyczna przywódczyni, za swoją miłość do sztuki i bezkompromisowość zapłaci najwyższą cenę. [Irena Bolek-Wiącek]