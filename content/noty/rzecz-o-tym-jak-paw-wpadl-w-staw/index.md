---
title: Rzecz o tym, jak paw wpadł w staw
author: Michał Zając
type: page
date: 2013-06-23T16:19:07+00:00

---
Józef Wilkoń (ilustracje)

<p style="text-align: justify;">
  tekst Agnieszka Wolny-Hamkało, wyd. Hokus-Pokus, Warszawa 2011, s. 32, 245&#215;305 mm, ISBN 978-83-60402-45-0, 3+
</p>

<p style="text-align: justify;">
  Dziw bierze, że to kompilacja dawnych i nowszych ilustracji. Ciekawie pomyśleć, że czasem początkiem książki jest obraz, nie słowo.
</p>

<p style="text-align: justify;">
  To książka niezwykłej urody: święto trafnej kreski, chwilami subtelnych i zmiennych, a czasem mocnych i nasyconych kolorów. To inspiracja do własnych poszukiwań twórczych dla dużych i małych czytelników: jak obserwacje, choćby z niedzielnego spaceru do Łazienek, przełożyć na język wizualny? Może i w nas drzemie taszysta?
</p>

<p style="text-align: justify;">
  Historia rozwija się powoli, od pierwszej do ostatniej okładki, zgrabnie i lekko wiążąc nie tylko kolejne strony, ale także i wyklejki, dyskretna typografia dopełnia całości.
</p>

<p style="text-align: justify;">
  Książka ta jest nawiązaniem do wcześniejszych, dziś już nie do odtworzenia, albumów – efektów fascynacji zjawiskiem „paw nad wodą”. Agnieszka Wolny-Hamkało nowym tekstem nadała sens ciągowi zdarzeń pokazanych w taszystowskich impresjach Mistrza Wilkonia.
</p>

<p style="text-align: justify;">
  W obrazach widać studia nad formą, ekspresją i metodą malarską. Jest tu przenikanie plam, twórczy przypadek ma swój sens, kompozycja zyskuje dynamikę. Pusta przestrzeń, biel i czerń kartki znajdują swoje uzasadnione miejsce w świecie przedstawianym przez Józefa Wilkonia. Rec. Maria Ryll, Małgorzata Cackowska
</p>

NOMINACJA GRAFICZNA KSIĄŻKA ROKU 2011