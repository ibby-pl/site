---
title: No to Gramy! Muzyczna awantura od Little Richarda Do Björk
date: 2020-08-08T18:39:59+02:00
draft: false
author: Joanna Olech
tekst:
- Marianna Oklejak
ilustracje:
- Marianna Oklejak
wydawca:
- Egmont Polska
opis: Warszawa 2019, 112 s., oprawa twarda, 245×275 mm, ISBN 978-83-281-2097-6
wiek: 8+
nagrody:
- KR Nominacja Graficzna
- KR 2019
---

Budząca szacunek, tytaniczna robota ilustratorska – obszerne kompendium wiedzy o współczesnej muzyce rozrywkowej. 130 stron dużego formatu jest w istocie kompletnym, profesjonalnym leksykonem, ubranym w kształt picturebooka. Ten album to uporządkowany zgiełk – między okładkami zgromadzono setki twarzy, postaci, kostiumów i instrumentów. Marianna Oklejak nadała książce formę komiksu, suto okraszonego „dymkami”. Graficzka do każdej muzycznej osobowości przypisała odrębny, indywidualny charakter kreski, różnicując siłę gestu i gamę kolorystyczną. Tonacje pastelowe kontra drapieżne, nuty sentymentalne versus metalowe – wszelkie odcienie muzyki znalazły tu swój wizualny ekwiwalent. Ilustracja Oklejak ma charakter pop – jest szybka, stanowcza, szalona. I chociaż nawiązuje do nietrwałej, doraźnej kultury „jednorazowego użytku”, to jest zdumiewająco pomocna i rzetelna w portretowaniu gwiazd muzyki rozrywkowej – bez trudu identyfikujemy gigantów rocka, disco, punka… Merytoryczna zawartość książki jest esencjonalna, dowcipna, kompetentna – a przy tym skrojona na potrzeby młodych czytelników, tak w warstwie tekstowej, jak i wizualnej
