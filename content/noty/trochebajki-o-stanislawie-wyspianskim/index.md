---
title: Trochębajki o Stanisławie Wyspiańskim
date: 2020-08-08T19:11:15+02:00
draft: false
author: Justyna Deszcz-Tryhubczak
tekst:
- Katarzyna Maziarz 
ilustracje:
- Małgorzata Zając
wydawca:
- Muzeum Narodowe w Krakowie
opis: Kraków 2018, 100 s., oprawa twarda, 225×225 mm, ISBN 978-83-7581-298-5
wiek: 5+
nagrody:
- KR Nominacja Literacka
- KR 2019
---

Stanisław Wyspiański był twórcą uniwersalnym – malarzem, pisarzem, architektem, projektantem… Dlatego też przedstawienie jego biografii w przystępnej dla młodych czytelników i czytelniczek formie stanowi ogromne wyzwanie. Katarzyna Maziarz poradziła sobie z nim niezwykle przekonująco, a zarazem pomysłowo.

_Trochębajki o Stanisławie Wyspiańskim_ to zbiór historii o artyście opowiedzianych przez tych, którzy go poznali lub byli świadkami jego pracy. I nie chodzi tu tylko o ludzi! Wyspiańskiego wspominają na przykład jego ciocia, Joanna Stankiewiczowa, Dziad Proszalny spod kościoła Mariackiego, duch króla Kazimierza Wielkiego, piec z bronowickiej chaty czy dziewanna z witraża w kościele ojców Franciszkanów. Wypowiedzi każdego z narratorów mają swój własny styl i niepowtarzalną dynamikę, co widać szczególnie wyraźnie w przypadku pieca, oburzonego, że to nie on został bohaterem Wesela; w rzeczowych uwagach surduta, który dzielnie wspierał artystę w trudnych momentach; wreszcie – w lirycznych rozmyślaniach dziewanny, dumnej, że to właśnie polne kwiaty stały się inspiracją dla Wyspiańskiego. Zawarte w książce opowieści oraz towarzyszące im ilustracje rzucają coraz to nowe światło na postać artysty, zachęcając czytelnika do poskładania poszczególnych fragmentów w całość, do zgłębienia dalszych kontekstów jego życiorysu i twórczości, a przede wszystkim – do odwiedzenia wymienionych w _Trochębajkach_ miejsc i osobistego spotkania z jego dziełami. 
