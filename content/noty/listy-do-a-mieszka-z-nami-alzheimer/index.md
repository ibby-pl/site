---
title: Listy do A. Mieszka z nami Alzheimer 
date: 2020-08-08T19:22:13+02:00
draft: true
author: Joanna Żygowska
tekst:
- Anna Sakowicz 
ilustracje:
- Ewa Beniak-Haremska
wydawca:
- Poradnia K
opis: Warszawa 2019, 140 s. oprawa twarda, 145×205 mm, ISBN 978-83-66005-60-0
wiek: 8+
nagrody:
- KR Nominacja Literacka
- KR 2019
---
Książek łamiących tabu w polskiej literaturze dla młodych było już wiele. Jednak dopiero w _Listach do A._ podjęty został temat choroby Alzheimera jako doświadczenia, które dotyka także dziecka, gdy dotyczy bliskiej mu osoby. Anna Sakowicz opowiada historię z perspektywy kilkuletniej dziewczynki, Anielki, w której domu nagle zamieszkała ukochana babcia. Wraz z nią wprowadził się jeszcze ktoś. Tajemniczy pan o trudnym do zapamiętania nazwisku, po prostu A. Jego pojawienie się spowodowało wiele problemów. Jednego poranka ułożył na półkach lodówki buty domowników. Innym razem podlał konewką szuflady zamiast kwiatów. Za każdym razem jednak zrzucał winę na babcię. By się go pozbyć, Anielka zaczyna pisać tytułowe listy. Prosi w nich o zostawienie w spokoju babci, a tym samym – całej rodziny. Kolejne części korespondencji przedstawiają rozwój choroby, a także rosnący stan dziecięcej wiedzy na jej temat. Proces odnajdywania się w rzeczywistości naznaczonej babcinym zapominaniem staje się także procesem żegnania się z bliską osobą i przywoływania najpiękniejszych wspomnień z nią związanych. W tej przyspieszonej lekcji dojrzałości towarzyszy Anielce starsza siostra. Choć dziewczyny często się kłócą, kryzysowa sytuacja w obu wyzwala nową jakość siostrzanych uczuć. Umożliwia im to wspólne przeżycie pięknych chwil z ukochaną babcią. Sakowicz z niezwykłą wrażliwością opisuje chorobę, której objawy są trudne do wyobrażenia. Nie tylko dla dziecka.
