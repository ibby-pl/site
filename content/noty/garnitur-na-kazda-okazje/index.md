---
title: Garnitur na każdą okazję
author: Michał Zając
date: 2013-06-19T19:52:44+00:00

---
** **Agnieszka Skopińska &#8211; ilustracje

Sylvia Plath – tekst

Przekład: Jadwiga Jędryas

Wydawnictwo: Dwie Siostry, Warszawa

Rok wydania: 2012

Liczba stron: 48 s.

Oprawa twarda

Format: 240 x 290 mm

ISBN:978-83-608-5007-7

Przedział wiekowy: 4+


              Nazwisko autorki <i>Garnituru na każdą okazję</i> na okładce książki dla dzieci wzbudza ciekawość. Sylvia Plath? Jaką ma dla dzieci opowieść?
Historia garnituru, który potrafi dać poczucie bezpieczeństwa w trudnych sytuacjach życiowych, niesie uniwersalne treści. Główny bohater Max otrzymuje upragniony garnitur po długim oczekiwaniu – ubranie nie pasuje na żadnego członka rodziny, lecz dostosowane, przerobione dla niego przynosi mu wiele radości.
            Agnieszka Skopińska zajęła się twórczością Sylvii Plath po pobycie w Anglii, zafascynowana zwyczajnością miejsc, w których przebywała pisarka. Ilustracje do <i>Garnituru&#8230;</i> rozkłada na całym (dużym) formacie książki i przyjmuje konwencję podwójnego dialogu z czytelnikiem. Obrazy oglądane z bliska wydają się być bliskie naiwnej, nieprzewidywalnej ekspresji dziecka, z większej natomiast odległości tworzą nowe niezależne, malarskie przestrzenie, czytelne dla bardziej wymagającego odbiorcy. Ilustratorka rozpoczyna własną wizualną opowieść &#8211;  prezentuje zwykłe przedmioty z domowej rzeczywistości, zestawia je w grupy, porządkuje, sugeruje ich naturalną logikę, a równocześnie zaznacza niezbędną obecność człowieka, aby przedmioty te znalazły uzasadnienie. Zapowiada treść książki.
Zamaszyste impasty, intensywne plamy barwne, przelewający się tytułowy musztardowożółty kolor, emocjonalna, niezależna skala postaci, oddają atmosferę niecierpliwego oczekiwania dziecka. Obserwowany świat opowiadany jest bezpośrednio przez bohatera, czytelnik utożsamia się z nim, patrzy jego oczami – na pierwszym planie widać dłonie małego Maxa.
Ważne zadanie w graficznym przekazie treści przypadło również czcionce. W jej różnorodności rozgrywa się swoista wizualizacja dźwięków mowy, Wąska jednoelementowa – użyta do narracji opowiadania – wprowadza nastrój lekkiego niepokoju, zagubienia wśród odważnych, dużych obrazów i obszernej płaszczyzny kartki.  Odpowiedzi bohaterów rozbrzmiewają szeroką, bezpieczną dwuelementową. A repetycja literacka zamykająca wydarzenia związane z posiadaniem doskonałego garnituru prezentowana jest spokojnym rozstrzelonym drukiem.
Książka niepokoi, przepełniona jest emocjami, pokazuje witalność i nieśmiałość zaskakuje mocnymi kolorami i przyciąga jasnością i przestrzenią. Ilustratorka, stosując zabieg artystyczny utożsamienia się z głównym bohaterem, nie konkuruje z autorką. Proponuje spontaniczną obecność i bezpośredniość dziecka, znajduje w książce swoją rolę, swój musztardowożółty garnitur.
Rec. Krystyna Rybicka.

NOMINACJA GRAFICZNA KSIĄŻKA ROKU 2012
