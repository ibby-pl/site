---
title: Mapy. Obrazkowa podróż po lądach, morzach i kulturach świata
author: Michał Zając
type: page
date: 2013-06-19T20:11:44+00:00

---
<p style="text-align: justify;">
  Aleksandra i Daniel Mizielińscy &#8211; książka autorska
</p>

<p style="text-align: justify;">
  Wydawnictwo: Dwie Siostry, Warszawa
</p>

<p style="text-align: justify;">
  Rok wydania 2012
</p>

<p style="text-align: justify;">
  Liczba stron: 110 s.
</p>

<p style="text-align: justify;">
  Oprawa: twarda
</p>

<p style="text-align: justify;">
  Format: 370 x 272 mm
</p>

<p style="text-align: justify;">
  ISBN: 978-83-608-5095-4
</p>

<p style="text-align: justify;">
  Przedział wiekowy: 3+
</p>

<p style="text-align: justify;">
  Jury pochyliło głowy w uznaniu dla olbrzymiego nakładu pracy dla istnego rzemiosła artystycznego) i projektowego rozmachu Aleksandry i Daniela Mizielińskich. Nawet jeśli weźmiemy pod uwagę sprawność i wydajność nowoczesnych narzędzi w służbie grafiki, to budzą podziw rozmiar i bogactwo obrazowe 51 autorsko opracowanych map, które wszak nadal pozostają „pomocą naukową”, przynosząc sprawdzalne informacje, realne kształty krajów i kontynentów (choć za objęcie „czerwienią azjatycką” całości Rosji na wyklejce należy się obniżenie oceny z geografii i historii przynajmniej o jeden stopień – do poprawy w następnym wydaniu!). Wielki format, staranna oprawa, doskonały Munken i spajająca całość sepia w poddrukach (najbardziej postarzona w otwarciu strony tytułowej) odwołują nasze skojarzenia do atlasów, starych zbiorów map, w największym stopniu chyba tych XVI-wiecznych, z którymi <i>Mapy</i> Mizielińskich łączy ta specyficzna, czarująca mieszanka pierwiastka poznawczego z ich własnymi wyobrażeniami/wersjami/wyborami elementów budujących – jak w mozaice – charakterystykę poszczególnych krajów czy całych kontynentów.
</p>

<p style="text-align: justify;">
  Z drugiej strony taktyka informacyjna <i>Map</i> przywodzi na myśl popularne pocztówki, które miast fotografiami, takimi właśnie uproszczonymi rysuneczkami opowiadają w największej kondensacji o jakimś regionie geograficznym, z którego kartka ma być wysłana. Styl ilustracji koresponduje z potrzebami najmłodszych „podróżników”: bliskie rzeczywistości, o wyraźnym konturze, stosownie uproszczone, trochę komiksowe, nienadmiernie stylizowane, a przez to często dowcipne. Identycznym przecinkom fal morskich towarzyszą zmieniające się za to z każdą mapą bordiury wypełnione&#8230; szlaczkami!
</p>

<p style="text-align: justify;">
  Do szkolnego środowiska odwołuje też sympatyczny font Mrs. White, jakby żywcem ściągnięty z zeszytów wzorowej uczennicy szkoły podstawowej. Tu warto też zwrócić uwagę na atrakcyjny (może bardziej dla starszych) wątek oryginalnych pisowni z wykorzystaniem właściwych systemów alfabetu, równie ważny dla inspiracji graficznych. Wielowątkowość tej specyficznej opowieści o krajach dalekich i bliskich stanowi jedną z największych atrakcji <i>Map. </i>Obok geograficznych informacji i ciekawostek (ważne budowle, rzeki, góry, jeziora, rolnictwo i przemysł itd.) mamy botanikę, zoologię, liczne tropy kulturowe (folklor, typowe potrawy, stroje) i historyczne; obok ważnych postaci sylwetki dziecięcych przedstawicieli każdego z krajów wybranych do atlasu. Swoiste <i>horror vacui</i> – tu jak najbardziej uzasadnione – dostarcza pożywki dla wyobraźni i zajmującej lektury właściwie w obrębie każdej rozkładówki. A kiedy dojedzie się do końca, można przecież zacząć od początku, jak w najprawdziwszej podróży dookoła świata.
</p>

<p style="text-align: justify;">
  Rec. Anita Wincencjusz-Patyna
</p>

<p style="text-align: justify;">
  NOMINACJA GRAFICZNA KSIĄŻKA ROKU 2012
</p>

<p style="text-align: justify;">
  WYRÓŻNIENIE JURY DZIECIĘCEGO DONG 2012
</p>