---
title: Alchemiczna komnata
author: Michał Zając
date: 2014-01-04T12:23:21+00:00

---
Magdalena Skrabska, il. i oprac.graf. Paweł Pawlak, Wyd.Zamek Królewski na Wawelu, str. 28,Format: 30x30cm, Opr. twarda, ISBN-978-83-61866-27-5, Wiek 5+
  
Seria: „Legendy wawelskie”

Kwadratowy format i duży rozmiar książki, wyraźny światłocień kukiełkowych postaci, tajemniczość brunatnej scenografii, skontrastowane bliskie i odległe plany, silne lub skąpe reflektorowe oświetlenie, nadają ilustracjom zawartym w książce charakter domowego teatrzyku. Biel początkowych kartek z umieszczonym na nich tekstem i ilustracje ograniczone przez passe-partout lub zamknięte na jednej karcie, wprowadzają małego czytelnika w ciekawą opowieść, prezentują bohaterów i niezbędne akcesoria. Atmosfera narasta, akcja rozgrywa się na ogromnej przestrzeni następujących po sobie kilku rozkładówek (60cm!), po czym stopniowo wycisza się, dobiega końca, zamyka ją zgrabnie umieszczona na brzegu kartki wawelska Kurza Stopka. Kaligraficzna czcionka różnej wielkości modeluje akcję i kwestie narratora oraz bohaterów. Stylizacja, postarzanie papieru dyskretnie ograniczone do okładki wybroniło się podkreślając elegancję królewskiej czerwieni i złota. Urocza, starannie przygotowana książka. Rec. Krystyna Rybicka
  
NOMINACJA GRAFICZNA KSIĄŻKA ROKU 2013
