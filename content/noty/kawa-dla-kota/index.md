---
title: Kawa dla kota
author: Maria Kulik
date: 2014-05-28T12:31:08+00:00

---
** Agnieszka Tyszka, **oprac. graf. Agata Dudek, wyd. Nasza Księgarnia, s. 172, ISBN 978-83-10-11487-7, +9

„Kawa dla kota” to dalszy ciąg przygód, znanej z „M jak dżem”, Neli. Tym razem akcja powieści rozgrywa się w czasie wakacji. Nela, zmęczona byciem starszą siostrą, spędza sama wakacje nad morzem. Po powrocie do domu musi się zmierzyć z problemem wakacyjnej miłości i opieki nad dziećmi. Dzięki pomocy ojczyma i książce „Mowa kwiatów”, jaką otrzymuje od pani Lili, bohaterka dorasta, rozwiązuje swoje problemy.

Autorka spokojnie opisuje przemianę, jaka dokonuje się w dziewczynie, pokazuje, jak rodzi się w niej odpowiedzialność nie tylko za siebie, ale i za innych. Ciekawy jest wątek adoptowanej Sophie, starającej się ze wszystkich sił zasłużyć na miłość przybranych rodziców. Książka tchnie ciepłem, optymizmem, budzi chęć do życia. Czytelnik ma świadomość, że przy pomocy bliskich można znaleźć wyjście z różnych trudnych sytuacji. Nieobojętny jest w książce dyskretny humor.

NOMINACJA  LITERACKA KSIĄŻKA ROKU 2008
