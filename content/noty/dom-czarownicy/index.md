---
title: Dom czarownicy
author: Magda Kremer
date: 2013-04-13T15:31:54+00:00

---

  Tekst: Zofia Beszczyńska. Ilustracje: Wanda Orlińska<br /> Poznań 2010, Wydawnictwo Martel, s. 31; 210×285 mm; ISBN 978-83-62233-03-8<br /> wiek: 5+ 
Najnowszy tom poezji dla dzieci Zofii Beszczyńskiej to kolejne spojrzenie na świat od innej, niecodziennej strony. W tak widzianym świecie zacierają się granice między żywym a nieożywionym – lampa śpiewa, ożywają narysowane potwory, kamienie zmieniają się w zwierzęta i wyruszają na wędrówkę. Nie tylko to istnieje, co da się zobaczyć i zrozumieć – realne jest też to, co puka do drzwi we śnie i kaczki straszy nad wodą. Świat ten nie jest jednak straszny, bo rządzą nim pewne prawa, nie prawa logiki, lecz pierwotne prawa baśni, które dziecko zna i rozumie: że wszystko – drzewa, ptaki, zwierzęta i kamienie – ma swoje imię, że nie należy budzić śpiącego wilka, bo jeszcze (…) z lasu cię wyszczeka. A przede wszystkim pełno w nim dobrych, ciepłych uczuć: radości słońca fikającego koziołki, miłości, której wyrazem może być po prostu… pyszne śniadanie i piosenka na dzień dobry. Dzięki temu świat wierszy Zofii Beszczyńskiej, choć niesamowity, jest przyjazny i bezpieczny.
NOMINACJA LITERACKA KSIĄŻKA ROKU 2010
rec. Ewa Gruda
