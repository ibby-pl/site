---
title: Bałagan
author: Michał Zając
date: 2014-01-04T15:34:22+00:00

---
Michał Krygier, Projekt graficzny i ilustracje Alicja Wasilka, Wydawnictwo ikropka, Warszawa 2013, s.24, opr. twarda, 286 x 286 mm, ISBN: 978-83-936162-0-6,
  
wiek 3+ 

Jury ochoczo poddało się nobilitacji bałaganu dokonanej przez Annę Wasilkę, która hojnie posrebrzyła wiele jego elementów. Szlachetnie metaliczny połysk wyłania z plątaniny kresek i graficznych motywów kontury podstawowych składników tego iście fajerwerkowego nieporządku. Wielki kwadratowy format publikacji oferuje roziskrzone rozkładówki, z których za każdym przeglądnięciem książki czy podczas jej lektury, udaje się wyodrębnić coś nowego. Tekst umieszczono to na dywaniku, to w garnku, a to w podarku pod choinką. Kolorystyka ilustracji została sprowadzona do interesującego kontrastu intensywnego oranżu i malachitowej zieleni. A srebrne są rury, winda, koty, lustro, kran, sukienka mamy, sprzęty i zabawki. Zresztą tropienie srebrnych śladów w tym optycznym bałaganie jest przyjemnością samą w sobie. Celne zestawienie formy z treścią. Gęstość i różnorodność deseni współtworzy wszechobecny, choć pozostający pod kontrolą artystki, harmider, ale jakiż on estetyczny. Niech żyje bałagan!
   
Rec. Anita Wincencjusz-Patyna
  
NOMINACJA GRAFICZNA KSIĄŻKA ROKU 2013
