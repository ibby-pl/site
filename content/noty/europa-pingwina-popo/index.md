---
title: Europa pingwina Popo
author: Michał Zając
date: 2013-06-23T16:07:09+00:00

---
Jan Bajtlik

wyd. Dookoła Świata, Kutno 2011, s. 48, 256&#215;208 mm, ISBN 978-83-62754-01-4, 5+


  Tytułowy bohater-pingwin jest równie zmyślny i dowcipny jak te ze współczesnych filmów dla dzieci. Książka jest zobrazowaniem jego „podróży” przez zbiór haseł z historii i geografii Europy (szeroko traktowanej – mieszczą się w niej i zamorskie podróże Kolumba), dotyka także zagadnień moralnych, sztuki oraz baśni i mitów.
Hasła opracowane są zwięźle, najważniejsza jest strona wizualna, czerpiąca garściami zarówno z dawnych przedstawień, jak i folkloru, sztuki współczesnej i tradycyjnej typografii.
Jan Bajtlik umiejętnie unika monotonii, posługując się uproszczoną paletą barw, zgeometryzowanymi figurami na białym tle, mieszając jednolite plamy barwne z maźnięciami pędzla. Dobrze wtapia typografię imitującą pismo techniczne.
Zmiany perspektywy i skali oraz ciekawe kadrowanie zwiększają dynamikę całości.
Interesująca jest też kompozycja haseł, ich następstwa i konotacje: po głębinie podwodnego pejzażu Atlantydy – psychodeliczna żółta łódź Beatlesów, po dominującej plamie czerni płaszcza Mefistofelesa – podniebne maszkarony na wieżach gotyckich kościołów w scenie lekkiej i pełnej powietrza. Nic nie jest tu przypadkowe!
Na pewno zostanie nam w pamięci latający pingwin („w operze wszystko jest możliwe”), królowa Wiktoria przy mapie brytyjskiego imperium czy bociek – jako symbol migracji. Rec. Maria Ryll
WYRÓŻNIENIE GRAFICZNE KSIĄŻKA ROKU 2011
