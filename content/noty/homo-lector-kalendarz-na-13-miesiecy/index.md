---
title: "Homo Lector. Kalendarz na 13 miesiecy"
date: 2020-08-08T18:22:07+02:00
draft: true
author: Tomasz Broda
ilustracje:
- Monika Hanulak
wydawca:
- Wytwórnia
opis: Warszawa 2018, 28 s., oprawa miękka, 310×275 mm, ISBN 978-83-64011-65-8
wiek: 5+
nagrody:
- KR Nagroda Graficzna Książka
- KR Nominacja Graficzna
- KR 2019
---
Książka Roku 2019 wybrana, pędzę na dworzec, odjazd. Wokół ludzie z nosami w smartfonach. Liczę smartfony w całym wagonie – ho ho! Książek: zero. U tegorocznej laureatki, ilustratorki Moniki Hanulak, książkę czyta goryl. Człekokształtny tak się zatopił w lekturze, że zapomniał o bożym świecie. Wokół hula zima, leją się strugi deszczu, a nasz bohater nie może się oderwać od książki. Może czyta Darwina albo komiks o King Kongu?

Obsypany wiosennym kwieciem, obżarty czereśniami, rozwalony na plaży, pławiący się w morzu, przytulony do swojego małego towarzysza, królika (może czytają Alicję?), zasypany śniegiem – bije rekordy czytelnictwa przez cały rok. Może dlatego książka Homo lector wygląda jak kalendarz, który możemy powiesić na ścianie? Kalendarium jest tu umowne, zamiast niego mamy właściwie puste miejsce, możemy sobie wpisać dowolny rok, miesiąc, dzień, bo kiedy czytamy, czas przestaje się liczyć. I o tym też jest ta książka. Motyla noga, to w końcu książka czy kalendarz? To książka, która ma formę kalendarza, bo jej bohaterem jest również czas. To książka bez słów, gdzie same ilustracje układają się w opowieść o bohaterze i jego pasji i o spotkaniu kultury z naturą. To książka, która stawia proste i ważne pytania i woła: ludzie, bierzcie przykład z tej małpy, czytajcie!

Hanulak, niech cię diabli!
