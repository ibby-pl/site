---
title: Wiersze z kąpieli
author: Maria Kulik
date: 2014-12-06T16:23:57+00:00

---
Jarosław Mikołajewski,  ilustracje i projekt graficzny Maciek Blaźniak, seria „Wierszem napisane”, wyd. Egmont, Warszawa 2014, s. 70, oprawa twarda, 200&#215;250 mm, ISBN 978-83-237-7039-8, wiek 3-7.

Tomik tworzy dziewięć wierszy „z różnych lat i różnych miejsc”, dedykowanych „Marysi, Zosi i Julce”. Dedykacja stanowi zapowiedź rodzinnego charakteru utworów, jakby wyjętych z familijnego wakacyjnego albumu. Pojawia się w nich mamusia i tata, ciocia Hala i autor z Julką &#8211; „współautorką”. Przyznanie się do spółki artystycznej z dzieckiem ma swoją tradycję w polskiej poezji, podobnie jak podejmowanie dziecięcych inspiracji, oczywistych w „Wierszach z kąpieli”. Inspiracje są zresztą także literackie: wyrażone wprost w dedykacji (Julianowi Tuwimowi) czy bardziej ukryte w formie wiersza lub aluzji. Zabawa słowami, rymami, współbrzmieniami toczy się równolegle do zabaw w piasku i wodzie. Karwia, Chłopy, Ustka, Puck, Rowy i Kołobrzeg tworzą swojską scenerię ustępującą wkrótce włoskim klimatom znad Adriatyku, Morza Tyrreńskiego czy Jońskiego. Śmiech i językowe szaleństwo upalnego dnia przechodzi niepostrzeżenie w liryzm poranka („Świt nad morzem”). Wierszyk ekologiczny („Nibymeduza”) sąsiaduje z autotematycznym („Pisanie na piasku”) i nieco nostalgicznym („Stara fotografia mojego taty”). Język daje morze możliwości: można spróbować samemu. Rec. Krystyna Zabawa

WYRÓŻNIENIE LITERACKIE KSIĄŻKA ROKU 2014
