---
title: Jestem miasto. Warszawa
author: Michał Zając
date: 2013-06-19T19:55:45+00:00

---

  Marianna Oklejak &#8211; ilustracje
Aleksandra Szkoda &#8211; tekst
Wydawnictwo: Czuły Barbarzyńca, Warszawa<br /> Rok wydania: 2012<br /> Liczba stron: 16 s.<br /> Oprawa: twarda, książka kartonowa<br /> Format: 270 x 320 mm<br /> ISBN: 978-83-62676-16-3
Przedział wiekowy: 4+
 Tytuł sugeruje, i słusznie, że jest to książka napisana przez piękne dumne miasto, że to opowieść o ważnych sprawach i wydarzeniach, które rozegrały się w konkretnej przestrzeni, za sprawą konkretnych ludzi. Osobista opowieść skierowana do dzieci w formie książki obrazkowej, dająca nieograniczone możliwości dorosłemu pośrednikowi.
Zagęszczony, dynamiczny, malarski charakter narracji, zastosowanie perspektywy z lotu ptaka bliskie są cyklowi<i> </i>obrazów <i>Warszawa </i>czy <i>Podróże autostopem </i>Edwarda Dwurnika. Wybrany przez ilustratorkę zabieg artystyczny obronił się w nowej interpretacji.<i> </i>Użyty w książce prosty sposób przekazu, bliski pismu obrazkowemu, pozwala śledzić wielowątkowe historie rozgrywające się na dużej powierzchni rozłożonych kart książki. Rysunkowa dwuwymiarowość sugestywnie wchodzi w przestrzeń wyobraźni, rozczłonkowane historyjki scalają się – powoli wyrasta przed naszymi oczami coraz większe, wspaniałe miasto. Spektakl historii.
Następujące po sobie rozdziały książki – kolejne wybrane obrazy – wyodrębnione zostały odmienną kolorystyką i zaakcentowane obecnością rysunkowej scenografii łatwo rozpoznawalnych obiektów architektonicznych. Wielowątkowa akcja rozgrywa się w każdym zakątku miasta, lecz wspólna wszystkim kartom topografia pozwala prześledzić proces przemian, porównać z obejrzaną bądź przeczytaną już kartą dziejów. Ważne wydarzenia, skostniałe  i nieczytelne w podręcznikowym przekazie, tutaj ożywają, pokazane jako efekt aktywności, zwykłej ludzkiej codzienności, tak odmiennej w każdej epoce.
Książka obrazkowa, z założenia jest samodzielną kreacją ilustratorki. Artystka przyjęła charakterystyczny kod rysunkowy dla komunikowania się z czytelnikiem. Dzięki spójnej narracji graficznej poszczególne obrazy możliwe są do odbioru w skali mikro i makro. Mnogość opowieści, zgodnie z zasadą <i>horror vacui</i>,<i> </i>buduje narastające napięcie. Postacie konkretnych bohaterów zostały potraktowane z dosłownością niezbędną do przyswojenia faktów przez dziecko. Wplecione anegdotki, powiedzonka, identyfikacja miejsc, wpisane w obrazy miękkim, kaligraficznym pismem, wzbogacają klimat bezpośredniego przekazu.
Jurorki (pochodzące z Gdańska, Lublina i Wrocławia) uwierzyły, że historie zilustrowane w książce opowiedziało samo miasto. Warszawa. Rec. Krystyna Rybicka
NAGRODA GRAFICZNA KSIĄŻKA ROKU 2012

NOMINACJA JURY DOROSŁEGO I WYRÓZNIENIE JURY DZIECIĘCGO DONG 2012
