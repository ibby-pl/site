---
title: Czary na Białym
author: Tomasz Osadowski
date: 2016-12-17T16:50:32+00:00

---
  * Wyróżnienie graficzne 2016

**Maria Dek** _Czary na Białym_

Tekst: Magdalena Mrozińska, Wrocławskie Wydawnictwo Warstwy, Wrocław 2016, 97 s., oprawa twarda, 185 x 255 mm, ISBN: 978-83-65502-12-4, wiek: 5+


Maria Dek snuje swoją malowano-rysowaną narrację równolegle do tekstu, zaskakując kolejnymi rozkładówkami i ich aranżacją na podobieństwo zwrotów akcji w fabule. Obok subtelnych, miniaturowych detali pozostawionych na pustych stronach pojawiają się wielokolorowe, choć w wyciszonej gamie barwnej, dynamiczne kompozycje. Ilustratorka odwołuje się do estetyki i rozwiązań formalnych sztuki naiwnej, i to zarówno tej uprawianej przez artystów nieprofesjonalnych, jak i przez dzieci. Zaburzenia perspektywy, pozornie naiwna topografia, uproszczone kształty, bohaterowie zrodzeni z wyobrażeń najmłodszych, a do tego misterny, delikatny rysunek ołówkiem i quasi-dziecięca kaligrafia pozwoliły stworzyć Dek wiarygodny i bardzo przyjazny świat, w którym czytelnik intuicyjnie odnajduje skądś znane postaci oraz pejzaże i tym chętniej odbywa podróż, która zaczyna się w sitku do umywalki, a kończy na Wyspie Kolorowych Ptaków. [Anita Wincencjusz-Patyna]

