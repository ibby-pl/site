---
title: Mówcie mi Bezprym
author: Tomasz Osadowski
date: 2016-12-17T15:27:43+00:00

---
  * Wyróżnienie literackie 2016

**Grażyna Bąkiewicz** _Mówcie mi Bezprym_

Projekt okładki i ilustracje: Mikołaj Kamler, Literatura (seria: „A to historia!”), Łódź 2016

280 s., oprawa twarda, 150&#215;210 mm, ISBN 978-83-7672-430-0, wiek: 12+

Bohater ma lat czternaście, paskudną macochę i złośliwego przyrodniego brata. Oboje przeszkadzają mu zdobyć to, co najważniejsze: zaufanie i miłość ojca. O swoich niepokojach, pragnieniach, klęskach opowiada nam ów bohater językiem współczesnego nastolatka. Czytając, mamy wrażenie obcowania z „chłopakiem z sąsiedztwa”. Niemal zapominamy, że to młody książę, pierworodny syn Bolesława Chrobrego, akcja powieści zaś rozpoczyna się jesienią 999 r. Pisząc książkę historyczną w konwencji prozy młodzieżowej (i w duchu bestsellerowej _Gry o tron_), z wyrazistą kreacją głównej postaci, Grażyna Bąkiewicz wybrała najlepszą bodaj drogę, by z wiedzą o przeszłości dotrzeć do czytelnika. Proponuje więc wciągającą, świetnie zrobioną „przygodówkę”, w której przemyca lekcję historii i poddaje ocenie postawy uczestników „gry o koronę”. Dramatyczne losy nastolatka z X w. mają uzmysłowić nastolatkowi z XXI w., jak mało znaczy człowiek w trybach wielkiej polityki i jak brutalna jest walka o władzę. Chce też autorka pokazać świat sprzed tysiąclecia, czas kulturowych zmian. Gdy los nie sprzyja, bohater zastanawia się, czy obraził rzymską Fortunę, czy może mści się Swarożyc, którego posąg obala książę Bolesław. Ale dawne wierzenia powoli ustępują miejsca nowej religii, która ma już swoich męczenników, relikwie, święte miejsca. [Irena Bolek-Wiącek]
