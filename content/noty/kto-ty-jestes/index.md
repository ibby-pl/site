---
title: Kto ty jesteś?
author: Michał Zając
date: 2014-01-04T13:16:45+00:00

---
Joanna Olech, oprac. graficzne Edgar Bąk, Wytwórnia, Warszawa 2013, 48 s., 230 x 280 mm, ISBN: 978-83-64011-01-6 , wiek 5+
  
„Kto ty jesteś?” – „Polak mały”, odpowiadamy automatycznie, dobrze znając wiersz Władysława Bełzy. Katechizm polskiego dziecka powstał w 1900 r. W ciągu minionego stulecia zmieniała się Polska i zmieniał się świat; z perspektywy XXI w. Joanna Olech nawiązuje do utworu Bełzy i zadaje pytanie o to, kim dzisiaj jest „Polak mały”, wskazuje na ewolucję pojęcia patriotyzmu i proponuje nowe jego rozumienie. Bo być patriotą to, jak pokazuje autorka, także kasować bilet w autobusie, pomagać innym ludziom, nie marnować wody, sprzątać po swoim psie, a także kibicować polskim sportowcom i – gdy przyjdzie na to czas – brać udział w wyborach. Ta nowoczesna koncepcja patriotyzmu nie odrzuca wszakże przeszłości i zachowuje szacunek do historii: mali patrioci i małe patriotki dbają o rodzinne pamiątki, porządkują opuszczony cmentarz i wiedzą, skąd Napoleon wziął się w polskim hymnie. Mądra lekcja tego, jak patriotyzm można przejawiać na co dzień – niekoniecznie w sposób spektakularny, ale zdecydowanie pro publico bono. Rec. Weronika Kostecka
  
Szata graficzna książki, Kto ty jesteś? przyciąga zdecydowaną, syntetyczną formą. Książka zaprojektowana z szacunkiem dla dziecka, bez zbędnej infantylizacji. Wpisuje się w gatunek książki obrazkowej: kompozycja opiera się na współgraniu krótkich tekstów umieszczonych z prawej strony rozkładówki i ilustracji &#8211; właściwie serii plakatów – obrazujących omawiany problem. Tekst umieszczony na obszernej bieli kartki za pomocą dużej jednoelementowej czcionki, daje się łatwo przeczytać. Może poradzenie sobie z poczuciem patriotyzmu również nie będzie aż tak trudne? Na dodatek ilustracja wyrazista, centralna, poprzez użycie prostych atrybutów podpowiada, że patriotyzm nosi znamiona powszechnie znanych codziennych sytuacji i na pewno nie jest wyłącznie biało-czerwony i odświętny. Płaska plama barwna podkreśla poczucie ładu, porządku, pozostawia w swojej graficznej przestrzeni miejsce dla własnych przemyśleń. Czerwono-różowa energetyczna okładka jest jak rumieniec na twarzy zaaferowanego ważną sprawą dziecka. Zaczepnie pyta: A Ty? Rec. Krystyna Rybicka
   
NOMINACJA LITERACKA I GRAFICZNA KIĄŻKA ROKU 2013
