---
title: Drzwi. Opowieść o św. Wojciechu
author: Tomasz Osadowski
date: 2016-12-17T17:23:36+00:00

---
  * Nominacja graficzna 2016

**Agata Dudek i Małgorzata Nowak** _Drzwi. Opowieść o św. Wojciechu_

Tekst: Anna Czerwińska-Rydel, Muchomor, Warszawa 2016, 86 s., oprawa twarda, 163&#215;215 mm, ISBN: 978-83-89774-94-1, wiek: 9+

Niezwykle wysmakowany i bardzo staranny projekt Acapulco Studio, czyli Agaty Dudek i Małgorzaty Nowak. Opowieść o św. Wojciechu w warstwie tekstu i ilustracji została oparta o strukturę tytułowych słynnych Drzwi Gnieźnieńskich – perły sztuki romańskiej. Te brązowe skrzydła mają po 9 kwater ze scenami z życia męczennika, patrona Polski – stąd 18 rozkładówek towarzyszących kolejnym rozdziałom. Brąz zabytku znalazł odzwierciedlenie w złotej, a męczeństwo świętego w czerwonej barwie, które jako jedyne towarzyszą w książce czerni i bieli. Syntetyczność kształtów, zwłaszcza postaci, uproszczone elementy świata przedstawionego uwspółcześniają tę zamierzchłą historię. Ornament kojarzący się ze stylistyką średniowieczną spaja całość projektu (okładki, wyklejki, strona tytułowa, winiety, przerywniki, finaliki, bordiury). W układzie bloków tekstu i rozkładówek szczególne znaczenie ma wszechobecny rytm (multiplikacja motywów, powtórzenia zabiegów kompozycyjnych i detali). Dzięki doborowi takich środków książka jest elegancka, szlachetna i zarazem nowoczesna.  [Anita Wincencjusz-Patyna]
