---
title: Apel w sprawie składki członkowskiej
author: Tomasz Osadowski
type: page
date: 2016-11-13T08:09:19+00:00

---
<img class="alignnone size-medium wp-image-3459" src="http://www.ibby.pl/wp-content/uploads/2016/10/ibby-jesienne-300x167.jpg" alt="ibby-jesienne" width="300" height="167" srcset="http://www.ibby.pl/wp-content/uploads/2016/10/ibby-jesienne-300x167.jpg 300w, http://www.ibby.pl/wp-content/uploads/2016/10/ibby-jesienne-150x83.jpg 150w, http://www.ibby.pl/wp-content/uploads/2016/10/ibby-jesienne-768x427.jpg 768w, http://www.ibby.pl/wp-content/uploads/2016/10/ibby-jesienne-800x445.jpg 800w" sizes="(max-width: 300px) 100vw, 300px" />

Kochani,

jak wiecie, nikt z działających w PS IBBY nie pobiera za swoją działalność ani złotówki. Robimy wszystko z entuzjazmem, bezinteresownie wspierani przez wolontariuszy. Jednak jakbyśmy się wszyscy nie starali, na nasze działania potrzebujemy pieniędzy.

Dwa lata temu Centrala IBBY w Bazylei przesunęła Polskę z V do IV kategorii państw, co miało wpływ na wysokość składki rocznej. Nasz awans do wyższej kategorii wynika z rosnącego PKB, a także z coraz bardziej widocznej obecności polskich wystawców na Targach w Bolonii (świadczącej o rosnącej  w Polsce randze książki dla młodego czytelnika). Wzrost tych parametrów, zwłaszcza dwóch ostatnich, cieszy.  Sprawił jednak, że zamiast dotychczasowych 3000 franków szwajcarskich musimy rocznie odprowadzać do Centrali IBBY 4000. W złotych polskich daje to kwotę o kilka tysięcy wyższą niż jeszcze trzy lata temu. Składka jest największym wydatkiem w naszym rocznym budżecie.

Choć rokrocznie termin zapłaty składki do Centrali wypada w marcu, w zeszłym roku udało się ją zapłacić dopiero pod koniec września. W tym roku pod koniec września nie udało się jeszcze zgromadzić całej kwoty na ten cel.

Aby zapobiec katastrofie, zarząd Polskiej Sekcji IBBY zmuszony był uruchomić zbiórkę funduszy na składkę na platformie crowdfundingowej [www.pomagam.pl][1]. Konto tej zbiórki zasiliło w sumie ponad sto osób. Wiele z nich to anonimowi darczyńcy. Cieszy nas niezwykle, że zrozumienie i wsparcie dla tej akcji otrzymaliśmy także od ludzi, które nie są naszymi członkami. Dostaliśmy wiele dowodów sympatii i słów otuchy, zarówno od naszych członków, jak i od  nie-członków. Wszystkim dziękujemy. Dzięki zbiórce udało się zapłacić tegoroczną składkę, przelew zleciłam pod koniec października.

Niestety, doświadczenie uczy, że  w przyszłym roku  problem pieniędzy powróci na nowo.

Chciałabym wobec tego zaapelować do Was wszystkich, żebyście swoje indywidualne składki do PS IBBY odprowadzali na początku każdego roku. Optymalnie byłoby to robić w styczniu i lutym.

Na ten moment (połowa listopada!) aż 118 członków zwyczajnych Polskiej Sekcji IBBY nie zapłaciło składki za rok 2016. To więcej niż połowa z nas!  Gdyby wpłaciły one swoją składkę, nie musielibyśmy uruchamiać zbiórki na www.pomagam.pl.

Ponieważ PS IBBY i jej dalsze funkcjonowanie to nasza wspólna sprawa, w kwestii tak podstawowej jak płacenie składki do Centrali chcielibyśmy móc liczyć przede wszystkim na Was. Weźcie to, proszę, sobie do serca. Smutna praktyka pokazuje, że regularnie i bez przypominania swoje składki płaci tylko połowa z nas.

W obliczu tych faktów, odpowiedzialność za budżet i zobowiązania Polskiej Sekcji IBBY zmusiły nas do podniesienia tej ważnej sprawy na Walnym Zgromadzeniu, które odbyło się w czerwcu tego roku. Po dyskusji Walne Zgromadzenie przegłosowało wniosek upoważniający zarząd **do podniesienia składki rocznej członka zwyczajnego do kwoty 100 zł (co wyniesie mniej niż 8 złotych 50 groszy miesięcznie). Nowa wysokość pozwoli pokryć wysokość składki do Centrali. Będzie obowiązywała nas od 2017 roku.**

Przy okazji nadmieniam, że niezależnie od składki PS IBBY można wspierać darowiznami, których kwotę można po prostu przelać na nasze konto bankowe (nr konta: 80 1440 1299 0000 0000 0187 5485), podając jako tytuł  wpłaty „darowizna na cele statutowe”. Darowiznę taką można sobie odliczyć od dochodu (max 6% uzyskanego dochodu w roku podatkowym) i w ten sposób, łącząc pożyteczne z przyjemnym, skorzystać z ulgi podatkowej w podatku PIT (art.26 ust.1 pkt 9 i ust.7 ustawy o podatku dochodowym od osób fizycznych).

Beata Kowalska

Skarbniczka PS IBBY

 [1]: http://www.pomagam.pl/ibbypolska