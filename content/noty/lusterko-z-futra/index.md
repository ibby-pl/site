---
title: Lusterko z Futra
author: Michał Zając
date: 2013-06-19T19:17:02+00:00

---
 

Zofia Beszczyńska il. Tomek Bogacki, wyd. Media Rodzina, s. 116, 210&#215;230, ISBN 978-83-7278-370-7, 5+


  Zbiór fantastycznych opowiadań o przygodach pewnej dziewczynki, zwanej Małą, i futrzanego (!) lusterka, które odgrywa rolę magicznego tunelu pomiędzy światem rzeczywistym a światem fantastycznym – wymyślonym lub wyśnionym – pełnym zmysłowej witalności, bujnym i szybko rosnącym jak młody las.
Lusterko z Futra jest dziełem poetki. Są w nim podobne motywy, co w wierszach Beszczyńskiej, ten sam soczysty sposób obrazowania, kunsztowne bogactwo metafor, wreszcie – to samo, trochę dziecięce, zadziwienie światem. A także – duża dyscyplina w zakresie formy. Dzięki niej nic nie wymyka się spod kontroli autorki, która tworzy świat niezwykle spójny, wewnętrznie logiczny. Świat przyjazny, intrygujący a nie straszny, dający małemu czytelnikowi niezbędne do życia poczucie bezpieczeństwa. Nawet najgroźniejsze przygody kończą się dobrze, a bohaterowie wracają do spokojnego domu, najczęściej – budząc się. Zofi a Beszczyńska po raz kolejny udowodniła, że jest w zakresie prozy mistrzynią krótkiej formy.
WYRÓŻNIENIE LITERACKIE KSIĄZKA ROKU 2009
