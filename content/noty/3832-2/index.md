---
title: Koniec świata nr 13
author: Tomasz Osadowski
date: 2016-12-17T16:28:00+00:00

---
  * Nominacja literacka 2016

**Katarzyna Ryrych**  _Koniec świata nr 13_

Okładka i ilustracje: Katarzyna Kołodziej, Literatura (seria: „To lubię”), Łódź 2016, 191 s., oprawa twarda, 148 x 212 mm, ISBN 978-83-7672-466-9, wiek: 10+

Zabytkowa, pilnie potrzebująca remontu kamienica pod adresem Koniec świata nr 13 to przyjazna przystań dla wielu osób. Mieszka tu artystyczna rodzina państwa Muzyków, często pomieszkują goście. Wszyscy nieco szaleni, ekscentryczni, wiedzą jednak, co w życiu jest warte zachodu: oczywiście Sztuka i Wolność. A ponieważ „z tego wyżyć się nie da”, nieustannie trwa zła passa w ich finansach. Sabina Muzyk lat dwanaście, córka, posiadaczka świadectwa z czerwonym paskiem, jest jedyną trzeźwo myślącą osobą w tym gronie. Ma zadatki na kobietę biznesu: pilnuje, by rodzice mogli sobie pozwolić na plener we Francji, angażuje kasę unijną do odbudowy domu. Ale najbardziej „myśli komercyjnie”, gdy produkuje i z sukcesem sprzedaje  gliniane ptaki cudaki. Te sceny świetnie obrazują zaradność dzisiejszych dzieciaków. W praktycznych przedsięwzięciach pomaga Sabinie coraz bardziej  jej oddany Bobek. Chłopiec w wakacje siedzi w domu, tak jak i ona, bo hojny dar rodziców za wyniki w nauce obrócił się przeciwko jego sprawności fizycznej. No i powiedzcie, czy dorośli mają pojęcie o wychowywaniu dzieci? A Sabina przez ten czas dorasta, już potrafi dostrzec urodę nadanego jej przez Bobka imienia Ptaśka. I coraz pełniej docenia wartość bycia cząstką artystycznej rodziny.  [Danuta Świerczyńska-Jelonek]
