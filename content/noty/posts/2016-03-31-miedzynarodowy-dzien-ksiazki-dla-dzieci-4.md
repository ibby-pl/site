---
title: Międzynarodowy Dzień Książki dla Dzieci
author: Tomasz Osadowski
type: post
date: 2016-03-31T17:56:59+00:00
url: /?p=2926
categories:
  - Aktualności

---
W dniu urodzin Hansa Christiana Andersena &#8211; 2 kwietnia &#8211; obchodzimy Międzynarodowy Dzień Książki dla Dzieci.

Święto ustanowiono w 1967 roku, aby zwrócić uwagę na potrzeby młodego czytelnika, a także by promować tworzoną dla niego literaturę i grafikę. Co roku inny kraj, zrzeszony w IBBY – Międzynarodowej Izbie ds. Książek dla Młodych, odpowiada za przygotowanie plakatu oraz napisanie listu do dzieci całego świata. Tym razem zajęła się tym Brazylia.

<img class="alignnone wp-image-2927 size-full" src="http://www.ibby.pl/wp-content/uploads/2016/03/ibby-plakat-2016.jpg" alt="ibby plakat 2016" width="408" height="600" srcset="http://www.ibby.pl/wp-content/uploads/2016/03/ibby-plakat-2016.jpg 408w, http://www.ibby.pl/wp-content/uploads/2016/03/ibby-plakat-2016-68x100.jpg 68w, http://www.ibby.pl/wp-content/uploads/2016/03/ibby-plakat-2016-136x200.jpg 136w" sizes="(max-width: 408px) 100vw, 408px" />

Autorką listu jest Luciana Sandroni. Plakat zaprojektował Ziraldo.

* * *

&nbsp;

## **_Dawno, dawno temu&#8230;_**

Dawno, dawno temu była sobie&#8230; księżniczka? Nie. Dawno, dawno temu była sobie biblioteka. I była też dziewczynka o imieniu Luisa, która pierwszy raz w życiu przyszła do biblioteki. Dziewczynka ostrożnie stawiała krok za krokiem, ciągnąc za sobą ogromny plecak na kółkach. Rozglądała się zdumiona: wszędzie półki i jeszcze więcej półek pełnych książek. Stoły, krzesła, poduszki, kolorowe rysunki i plakaty na ścianach.

– Przyniosłam swoje zdjęcie – powiedziała nieśmiało bibliotekarzowi.

– Wspaniale, Luiso! Założę ci kartę biblioteczną, a ty w tym czasie wybierz sobie książkę. Możesz wybrać jedną, zabierzesz ją do domu, ok?

– Tylko jedną? – zapytała rozczarowana dziewczynka.

Nagle zadzwonił telefon i bibliotekarz zostawił ją z tym trudnym zadaniem, z wyborem jednej książki z morza książek na półkach. Luisa odłożyła plecak i zaczęła szukać. Szukała i szukała, aż w końcu znalazła swoją ulubioną – „Królewnę Śnieżkę”. To było wydanie w twardych okładkach, z pięknymi ilustracjami. Zarzuciła plecak na ramię i, kiedy już miała wyjść, nagle ktoś poklepał ją po ramieniu. Dziewczynka prawie upadła, zaskoczona, bo to był nikt inny tylko Kot w Butach! W dłoniach (a raczej w łapkach) trzymał książkę.

– Jak się masz? – zapytał grzecznie. – Luiso, czy ty czasem nie wiesz już wszystkiego, co trzeba wiedzieć, o księżniczkach z tych opowieści? Dlaczego nie sięgniesz po moją książkę, po „Kota w butach&#8221;? Jest o wiele zabawniejsza!

Luisa była tak zdumiona, że aż głos uwiązł jej w gardle, a oczy prawie wyszły z orbit.

– O co chodzi? Kot zjadł ci język? – zażartował Kot.

– Czy to naprawdę ty? Kot w Butach?!

– To naprawdę ja! Kot w Butach z krwi i kości! Nie wahaj się więc, weź mnie do domu, a dowiesz się wszystkiego o przygodach moich i markiza de Carabas.

Dziewczynka była tak zakłopotana, że tylko pokręciła głową na znak zgody. Kot w Butach w magiczny sposób wrócił do książki, a Luisa skierowała się do wyjścia. Nagle ktoś poklepał ją po ramieniu. To była Ona! &#8222;Biała jak śnieg, policzki czerwone jak róże, a włosy czarne jak heban&#8221;. Wiecie już, kto to był?

– Królewna Śnieżka?! – wydukała zszokowana Luisa.

– Luiso, zabierz mnie ze sobą. To wydanie – powiedziała, wskazując na książkę – jest wiernym tłumaczeniem baśni braci Grimm.

Gdy dziewczyna zdecydowała się wymienić książkę, pojawił się wyraźnie poirytowany Kot w Butach.

– Śnieżko, Luisa już podjęła decyzję. Wracaj do swoich sześciu krasnoludków!

– Siedmiu krasnoludków, a nie sześciu! A ona nie podjęła jeszcze żadnej decyzji! – wykrzyknęła Śnieżka, cała czerwona ze złości.

Oboje zwrócili się do dziewczynki, czekając na jej odpowiedź.

– Nie wiem, którą książkę wybrać. Chciałabym zabrać wszystkie…

Nagle stało się coś niezwykłego! Z książek zaczęły się wyłaniać postacie: Kopciuszek, Czerwony Kapturek, Śpiąca Królewna i Roszpunka. Same księżniczki i wszystkie prawdziwe.

– Luiso, zabierz mnie ze sobą do domu – prosiły. – Mnie, wybierz mnie!

– Nie jestem wymagająca, potrzebuję tylko łóżka do spania, choć na chwilkę – powiedziała Śpiąca Królewna, ziewając przeciągle.

– Zaledwie na sto lat… Ładna chwilka! – zadrwił Kot.

– Mogę posprzątać twój dom, ale w nocy mam imprezę w zamku&#8230; – zaczął nieśmiało Kopciuszek.

– Ach… Książę z bajki! – krzyknęły wszystkie chórem.

– Mam w koszyku ciasto i wino. Chcecie trochę? – zaoferował Czerwony Kapturek.

Potem pojawiło się jeszcze więcej baśniowych bohaterów: Brzydkie Kaczątko, Dziewczynka z Zapałkami, dzielny Ołowiany Żołnierzyk ze swoją Baletnicą.

– Luiso, możemy iść z tobą? Jesteśmy bohaterami Andersena – prosiło Brzydkie Kaczątko (które wcale nie było takie brzydkie).

– Czy w twoim domu jest ciepło? – zapytała cichutko Dziewczynka z Zapałkami.

– Ojej! Jeśli tam jest kominek, to lepiej tu zostać – szepnął Ołowiany Żołnierzyk do Baletnicy.

Nagle wyrósł przed nimi ogromy, kudłaty wilk z ostrymi zębiskami.

– To zły wilk!!!

– Wilku, a czemu ty masz takie wielkie zęby? – zapytał Czerwony Kapturek z przyzwyczajenia.

– Obronię cię! – oznajmił mały (ale odważny) Ołowiany Żołnierzyk.

Wtedy wilk rozdziawił swoją ogromną paszczę i&#8230; Zjadł wszystkich?

Nie, on tylko ziewnął ze zmęczenia, a potem powiedział bardzo spokojnie:

– Uspokójcie się! Chciałem wam tylko opowiedzieć o moim pomyśle. Luisa może przecież wybrać „Królewnę Śnieżkę”, a my możemy wskoczyć do jej plecaka. Jest wystarczająco duży, by nas pomieścić.

Wszyscy stwierdzili, że to znakomity pomysł.

– Moglibyśmy, Luiso? – zapytała drżąca z zimna Dziewczynka z Zapałkami.

– Zgoda! – powiedziała Luisa, otwierając plecak.

Baśniowi bohaterowie ustawili się w szeregu.

– Księżniczki mają pierwszeństwo! – zażądał Kopciuszek.

W ostatniej chwili pojawili się również bohaterowie brazylijskich bajek: Saci, Caipora, bardzo rozmowna szmaciana lalka, szalony chłopiec, dziewczynka z żółtą torebką oraz inna – z obrazem swojej wspaniałej babci na ciele, a także mały i apodyktyczny król. Wszyscy się zmieścili. Plecak był cięższy niż kiedykolwiek. Baśniowi bohaterowie byli tacy ciężcy&#8230; Luisa wypożyczyła „Królewnę Śnieżkę”, bibliotekarz zapisał to na jej karcie. Było już późno, gdy zadowolona dziewczynka wróciła do domu.

– Już jesteś w domu, kochanie? – zawołała jej mama.

– Jesteśmy w domu!

* * *

&nbsp;

_Autorką przesłania jest **Luciana Sandroni,** brazylijska pisarka książek dla dzieci i młodzieży, wielokrotnie nagradzanych. Jej &#8222;Minhas memórias de Lobato&#8221; z ilustracjami Laerte Coutinho otrzymała: Jabuti Prize, FNLIJ Award, była też nominowana do Listy Honorowej IBBY, czyli listy najlepszych książek dla dzieci. Podobny sukces odniosła &#8222;O Mário que nčo é de Andrade&#8221; z ilustracjami Spacca, której przyznano FNLIJ Award. Najbardziej znaną bohaterką pisarki jest dziewczynka o imieniu Ludi. Pierwsze książki z serii jej poświęconej, to znaczy &#8222;Ludi vai a praia&#8221; oraz &#8222;Ludi na TV&#8221;, wystawiono w teatrze, a całość, którą uzupełniają tytuły: &#8222;Ludi na Revolta da Vacina&#8221;, &#8222;Ludi na chegada e no bota-fora da Família Real&#8221; i &#8222;Ludi e os fantasmas da Biblioteca Nacional&#8221;, otrzymała najwyższą rekomendację Fundaćčo Nacional do Livro Infantil e Juvenil (FNLIJ zajmujące się m.in. promocją czytelnictwa). Luciana Sandroni urodziła się w Rio de Janerio, w 1962 roku. Studiowała literaturę na Pontifícia Universidade Católica do Rio de Janeiro, przez 10 lat pracowała w bibliotekach szkolnych._

&nbsp;

_Autorem plakatu jest **Ziraldo**, ilustrator, projektant, rysownik i karykaturzysta. W 1969 roku wydał książkę &#8222;Flicts&#8221;, która jest już klasykiem, a w 1980 roku – &#8222;O menino maluquinho&#8221;, która szybko stała się hitem – do 2005 roku sprzedano ponad dwa i pół miliona egzemplarzy. Wystawiono ją w teatrze i operze, doczekała się też ekranizacji, była inspiracją dla twórców gier i komiksów. W 2010 roku Ziraldo otrzymał Quevedos Award, nagrodę przyznawaną co dwa lata przez wydział grafiki hiszpańskiego Uniwersytetu Alcalá. Jego książki były tłumaczone w całej Ameryce Łacińskiej, niektóre także poza nią, m.in. w Japonii i Korei. Ziraldo był trzykrotnie nominowany do nagrody IBBY – Hans Christian Andersen Award. Urodził się w Caratindze, w 1932 roku. Obecnie mieszka w Rio de Janeiro._

&nbsp;

<a href="http://www.ibby.org/fileadmin/user_upload/Dili2016_final_folder_01.pdf" target="_blank">Plakat  i przesłanie IBBY 2016 oraz noty o autorach (w jęz. angielskim).</a>

Polska była gospodarzem Międzynarodowego Dnia Książki dla Dzieci  w roku 1980. Motto „Książka moim oknem na świat” wymyślił Wojciech Żukrowski, a plakat projektował Jerzy Czerniawski.

&nbsp;