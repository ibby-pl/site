---
title: Międzynarodowy Dzień Książki dla Dzieci 2017 już wkrótce (2 kwietnia)
author: Tomasz Osadowski
type: post
date: 2017-03-17T15:19:54+00:00
url: /?p=4047
categories:
  - Aktualności

---
Gospodarzem Międzynarodowego Dnia Książki dla Dzieci w roku 2017 jest Rosja, a autorem Listu do dzieci całego świata pod hasłem “Rośnijmy z książką!”– Sergiej Machotin.

Międzynarodowy Dzień Książki dla Dzieci został ustanowiony w celu promowania pięknej literatury i grafiki dla młodego czytelnika. Obchodzony jest 2 IV, w dniu urodzin Hansa Christiana Andersena. Co roku inny kraj jest gospodarzem tego dnia, projektując i rozsyłając plakat z mottem.

Polska była gospodarzem tego dnia w roku 1980, motto „Książka moim oknem na świat” wymyślił Wojciech Żukrowski, a sam plakat projektował Jerzy Czerniawski.

  * Pobierz: <a href="http://www.ibby.pl/wp-content/uploads/2017/03/list-na-Dzień-Książki-dla-Dzieci-2.04.2017.pdf" target="_blank">list na Dzień Książki dla Dzieci 2.04.2017</a>.
  * Tekst listu w języku angielskim oraz plakat znajdziecie tu: <a href="http://ibby.org/awards-activities/activities/international-childrens-book-day/icbd-2017/?L=0" target="_blank">http://ibby.org/awards-activities/activities/international-childrens-book-day/icbd-2017/?L=0</a>
  * Pobierz plakat: [poster_02.04.2017][1]

Poniżej publikujemy tekst listu.

* * *

**Sergiej Machotin**

_**Rośnijmy z książką!**_

_            We wczesnym dzieciństwie uwielbiałem budować domki z klocków i wszelkiej maści zabawek. A w miejsce dachu często kładłem książeczkę, taką dla dzieci, z obrazkami. W marzeniach wpełzałem do tego domku, kładłem się na łóżku zrobionym z pudełka od zapałek i patrzyłem to na obłoki, to na rozgwieżdżone niebo – zależnie o tego, jaki obrazek bardziej się spodobał._

_            Nieświadomie postępowałem zgodnie z życiową regułą każdego dziecka, usiłowałem stworzyć sobie przytulne i bezpieczne środowisko bytowania. A książka dla dzieci bardzo mi w tym pomagała._

_            Potem podrosłem, nauczyłem się czytać, a książka w moim życiu zaczęła coraz bardziej upodabniać się nie do dachu, a do motyla. Lub nawet do ptaka. Kartki szeleściły i przypominały skrzydła. Wydawało się, że leżąca na parapecie okna książka zaraz uleci z otwartego okna w nieznane. Brałem ją do ręki, zaczynałem czytać, a ona się uspokajała. Razem z książką udawałem się do obcych krain i światów, poszerzając przestrzeń mojej wyobraźni._

_          Jaka to radość trzymać w rękach nową książkę! Jeszcze nie wiesz, o czym jest. Powstrzymujesz się od pokusy, żeby zajrzeć na ostatnią stronę. A jak pięknie pachnie! I przecież nie da się rozłożyć tego zapachu na składowe: farba drukarska, klej… Nie, to właśnie książkowy zapach, ekscytujący, niepowtarzalny. Koniuszki niektórych stron sklejone, jak gdyby książka się jeszcze nie obudziła. Obudzi się, kiedy zaczniesz ją czytać._

_            Dorastasz, a świat dokoła komplikuje się. Rodzą się pytania, na które nie każdy dorosły chce odpowiedzieć. A przecież potrzeba podzielenia się z kimś swoimi wątpliwościami i tajemnicami jest wielka. I oto na pomoc znów przybywa książka. Wielu na pewno przyłapywało się na myśli: to o mnie tu napisano! I ukochany bohater znienacka okazuje się być podobny do ciebie. Ma te same problemy i godnie sobie z nimi radzi. A znów tamten bohater w ogóle nie jest do ciebie podobny, ale tak by się chciało go naśladować, być tak samo odważnym i pomysłowym._

_            Kiedy jakikolwiek chłopiec lub dziewczynka mówią: „Nie lubię czytać!”, chce mi się śmiać. Dlatego, że po prostu nie wierzę tym dzieciom. Przecież oni na pewno i lody jedzą, i w gry grają, i ciekawe filmy oglądają. Innymi słowy lubią sprawiać sobie przyjemność. A czytanie – to nie tylko wysiłek, szkoła uczuć, rozwijanie wyobraźni, _
  
 _a nawet osobowości, ale przede wszystkim ogromna przyjemność._

_            Właśnie dla niej pisarze dla dzieci piszą swoje książki!_

&nbsp;

* * *

Międzynarodowy Dzień Książki dla Dzieci obchodzony jest po raz 50. Pierwszy raz w 1967 roku. Do tej pory gospodarzem tego dnia były państwa:

1967 Szwajcaria

1969 Jugosławia

1969 Szwecja

1970 Jugosławia

1971 Austria

1972 USA

1973 Czechosłowacja

1974 Wielka Brytania

1975 Dania

1976 Iran

1977 Francja

1978 Australia

1979 Bułgaria

1980 Polska

1981 RFN

1982 Cypr

1983 Wenezuela

1984 Brazylia

1985 Austria

1986 Czechosłowacja

1987 ZSRR

1988 Australia

1989 Ghana

1990 Kanada

1991 Grecja

1992 Kolumbia

1993 Iran

1994 USA

1995 Japonia

1996 Dania

1997 Słowenia

1998 Belgia

1999 Hiszpania

2000 Finlandia

2001 Węgry

2002 Austria

2003 Brazylia

2004 Grecja

2005 Indie

2006 Słowacja

2007 Nowa Zelandia

2008 Tajlandia

2009 Egipt

2010 Hiszpania

2011 Estonia

2012 Meksyk

2013 USA

2014 Irlandia

2015 Zjednoczone Emiraty Arabskie

2016 Brazylia

&nbsp;

&nbsp;

 [1]: http://www.ibby.pl/wp-content/uploads/2017/03/poster_02.04.2017.pdf