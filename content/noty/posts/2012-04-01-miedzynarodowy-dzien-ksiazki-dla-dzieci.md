---
title: Międzynarodowy Dzień Książki dla Dzieci
author: admin
type: post
date: 2012-04-01T10:25:05+00:00
url: /?p=177
categories:
  - Aktualności

---
<a href="http://www.ibby.pl/wp-content/uploads/2013/02/international_childrens_book_day.jpg" rel="lightbox[177]"><img class="alignleft size-medium wp-image-178" alt="Międzynarodowy Dzień Książki dla Dzieci" src="http://www.ibby.pl/wp-content/uploads/2013/02/international_childrens_book_day-144x200.jpg" width="144" height="200" srcset="http://www.ibby.pl/wp-content/uploads/2013/02/international_childrens_book_day-144x200.jpg 144w, http://www.ibby.pl/wp-content/uploads/2013/02/international_childrens_book_day-72x100.jpg 72w, http://www.ibby.pl/wp-content/uploads/2013/02/international_childrens_book_day.jpg 432w" sizes="(max-width: 144px) 100vw, 144px" /></a>

<p style="text-align: justify;">
  <strong>Międzynarodowy Dzień Książki dla Dzieci</strong> został ustanowiony w celu promowania pięknej literatury i grafiki dla młodego czytelnika. Obchodzony jest 2 IV, w dniu urodzin Andersena. Co roku inny kraj jest gospodarzem tego dnia, projektując i rozsyłając plakat z mottem.
</p>

<p style="text-align: justify;">
  <!--more-->
</p>

<p style="text-align: justify;">
  W tym roku jest nim Meksyk, plakat projektował Juan Genovius, a autorem motta &#8222;Once upon a time, that was a story that the whole word told&#8221; jest Francisco Hinojosa.
</p>

<p style="text-align: justify;">
  Dawno dawno temu, pewnego dnia, pojawiła się Opowieść.
</p>

<p style="text-align: justify;">
  Dawno dawno temu, pewnego dnia, pojawiła się Opowieść. Składało się na nią wiele różnych historii: o nieposłusznych dziewczynkach i uwodzicielskich wilkach, szklanych pantofelkach i zakochanych książętach, mądrych kotach i małych, ołowianych żołnierzykach, przyjaznych olbrzymach i fabrykach czekolady. Historie te zapełniły świat słowami, obrazami i przedziwnymi postaciami. Bawiły, zachwycały, sprawiały, że świat nabierał wielorakich znaczeń. Przez wieki zwielokrotniły się, powtarzając tysiąc i jeden raz: „Dawno dawno temu, pewnego dnia, pojawiła się Opowieść.”
</p>

<p style="text-align: justify;">
  Kiedy czytamy, opowiadamy lub słuchamy, ćwiczymy naszą wyobraźnię. Któregoś dnia, bez naszej wiedzy, jedna z tych historii wróci do nas, pomagając rozwiązać trudności, jakie napotykamy w życiu.
</p>

<p style="text-align: justify;">
  Czytając, opowiadając lub słuchając, powtarzamy odwieczny rytuał, który odegrał zasadniczą rolę w historii cywilizacji: tworzenie wspólnoty. Dookoła Opowieści jednoczą się kultury i pokolenia, uświadamiając nam, że jesteśmy jednością – Japończycy, Niemcy, Meksykanie, ci, którzy żyli w siedemnastym stuleciu i my, współcześni, czytający w Internecie; dziadkowie, rodzice, dzieci. Historie wypełniają życie każdego z nas w podobny sposób, gdyż, mimo dzielących nas różnic, w głębi duszy wszyscy jesteśmy bohaterami opowieści.
</p>

<p style="text-align: justify;">
  W odróżnieniu od żywych istnień, które się rodzą, rozmnażają i umierają, opowieści są nieśmiertelne. Zwłaszcza te, które należą do tradycji, mogą być wielokrotnie adaptowane, opowiadane na nowo, ubierane w inne słowa. W ten sposób stajemy się ich współautorami.
</p>

<p style="text-align: justify;">
  Dawno dawno temu, był także kraj, pełen mitów, baśni i legend, które przetrwały przez stulecia. Przekazywane z ust do ust wzruszały, zaskakiwały, bawiły i uczyły. Był to też kraj, gdzie niewielu mieszkańców miało dostęp do książek. Ale to właśnie zaczęło się zmieniać. Dzisiaj, opowieści docierają do nawet najbardziej oddalonego zakątka mojego kraju, Meksyku. A znajdując czytelników, spełniają swoją rolę w budowaniu wspólnoty, rodziny, indywidualności, w znajdowaniu szczęścia.
</p>