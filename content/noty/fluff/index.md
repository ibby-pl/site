---
title: "Fluff"
date: 2020-08-08T19:15:13+02:00
draft: true
author: Justyna Deszcz-Tryhubczak
tekst:
- Natalia Osińska 
ilustracje:
- Mariusz Andryszczyk
wydawca:
- Agora
opis: Warszawa 2019, 336 s., oprawa twarda, 135×210 mm, ISBN 978-83-268-2807-2
wiek: 13+
nagrody:
- KR Nominacja Literacka
- KR 2019
---

Słowo „fluff” (z języka angielskiego) oznacza między innymi rodzaj fanfika o nieskomplikowanej fabule i lekkim, optymistycznym nastroju, koncentrującego się na romantycznych przeżyciach bohaterów i zakończonego happy endem. Kolejna – 
po _Fanfiku_ i _Slashu_ – powieść młodzieżowa Natalii Osińskiej wpisuje się w tę konwencję, jednocześnie czyniąc z niej ramę dla kilku splecionych ze sobą opowieści o dojrzewaniu, uczuciach, dokonywaniu pierwszych poważnych wyborów życiowych i trudnych relacjach rodzinnych. Towarzysząc przygotowującej się do matury Matyldzie, czytelnicy i czytelniczki są więc świadkami jej fascynacji tajemniczą Wiką, burzliwego związku Daniela i Leona, dramatycznego ślubu Sandry i Huberta oraz powoli rodzącej się przyjaźni między mamą Matyldy a tatą Daniela, próbującymi zaakceptować rosnącą niezależność swoich dzieci. Niezobowiązująca, momentami wręcz humorystyczna konwencja fluffu pozwala autorce na przedstawienie młodzieży LGBTQ jako zwykłych nastolatków przeżywających wzloty i upadki, problemy podobne do tych, których doświadczają ich hetenormatywni rówieśnicy. Przykładem może tu być bunt nowożeńców przeciwko tyrańskiemu ojcu panny młodej, reprezentującemu skostniałe poglądy i tradycje. Autorka poświęca również sporo uwagi zjawisku FOMO (strach przed pominięciem) i autokreacji w mediach społecznościowych, a także niebezpieczeństwu osamotnienia, którego nie potrafi zażegnać nawet posiadanie sporej grupy obserwatorów na Instagramie czy Facebooku. Powieść Natalii Osińskiej, jakkolwiek zabawna i pogodna, jest niewątpliwie ciekawą diagnozą współczesnej rzeczywistości i wyzwań, jakie stawia ona przed dzisiejszą młodzieżą. 
