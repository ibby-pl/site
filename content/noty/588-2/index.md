---
title: Czynnik miłości
author: Magda Kremer
type: page
date: 2013-04-20T16:19:56+00:00

---
Tekst: Anna Łacina
  
Warszawa 2010, Wydawnictwo Nasza Księgarnia; 273 s. ; 20,5&#215;13,5 cm ; ISBN 978-83-1011748-9;
  
wiek 10+ 

<p style="text-align: justify;">
  Paulina, bohaterka powieści Anny Łaciny marzy o romantycznej miłości. Idealny jej obraz znajduje w ukochanej lekturze – Zmierzchu. Opis niezwykłości uczuciowego związku z wampirem Edwardem Cullenem pomaga jej uciec od szarej rzeczywistości. A miłość w rzeczywistości nie jest piękna ani pociągająca. Reprezentuje ją nieudane małżeństwo rodziców zabarwione przemocą psychiczną, podejście matki najbliższej przyjaciółki, według której związek jest transakcją wiązaną urozmaicającą codzienną samotność, a także pożądanie podstarzałych kolegów ojca, budzące wstręt w dorastającej dziewczynie. Gdy nagle los stawia na drodze Pauliny Eryka, bladego, pięknego chłopaka, który ewidentnie skrywa jakąś mroczną tajemnicę, zaczyna niemal wierzyć, że oto wampir Edward przyszedł do niej prosto z kart powieści Stephenie Meyer. Łacina umiejętnie oddaje wahanie bohaterki między świadomością ograniczeń prozaicznej rzeczywistości a nieracjonalną nadzieją na nadprzyrodzone pochodzenie ukochanego. Kolejne fakty dotyczące Eryka zdają się potwierdzać wampiryczną hipotezę doprowadzając Paulinę oraz czytelników do punktu, w którym już niemal wierzy się, że realistyczny początek powieści to narracyjny kamuflaż. Odpowiedź na pytanie co jest sednem tajemnicy chłopaka i jaki typ inności ma uleczyć czynnik miłości pcha Paulinę w stronę dorosłych wyborów, którym na imię odpowiedzialność.
</p>

WYRÓŻNIENIE LITERACKIE KSIĄŻKA ROKU 2010

rec. Anna Maria Czernow