---
title: Siedem sowich piór
author: Maria Kulik
type: page
date: 2014-05-28T12:28:42+00:00

---
**Siedem sowich piór **

Katarzyna Ryrych, proj. graf. Jolanta Karwowska, il. Agata Dudek, wyd. Cartalia Press, s. 74, ISBN 978-83-60787-11-3, + 9

Poruszająca książka o przyspieszonym dorastaniu poprzez chorobę i stykanie się ze śmiercią. Wojtek – główny bohater, a zarazem narrator – walczy z rakiem, cierpi, ale uczy się dostrzegać problemy innych oraz piękno świata. Pomaga mu w tym odrobina mistycyzmu – wizyty zmarłego dziadka, przybierającego postać sowy. Każde z upuszczonych przez sowę piór prowadzi do triumfu sprawiedliwości, przynosi ukojenie, pozwala zobaczyć to, co było dotąd zakryte przed oczami i umysłami ludzi – buduje hierarchię wartości.

Autorka, idąc śladem „Oskara i Pani Róży” (przywołuje zresztą ten tytuł w swoim tekście), łagodzi lęk przed kresem ludzkiego życia, pokazuje jego nieuchronność i naturalność. Bezpretensjonalny styl, wzruszenie zgodnie współistniejące z humorem, mądrość bez cech mentorstwa – to główne cechy tej powieści. Humanistyczne przesłanie jest czytelne także dla bardzo młodego czytelnika. Delikatna kreska, ciekawe faktury, interesujący mariaż rysunków, malarstwa i starych rycin – to plastyczne rozwiązania towarzyszące wzruszającym szpitalnym przygodom dziecięcych bohaterów. Zielonkawa tonacja ilustracji – tęsknota za światem widzianym zza szpitalnej szyby – przywodzi także na myśl bliskość sali operacyjnej. Zwraca uwagę nietypowa oprawa.

NOMINACJA  LITERACKA oraz GRAFICZNA KSIĄŻKA ROKU 2008