---
title: Drugie Forum IBBY
date: 2019-01-03T07:17:49+00:00
wydarzenia:
- Forum IBBY
- Drugie Forum IBBY
---
Dnia 30 listopada 2018 r. odbyło się w Multimedialnej Bibliotece dla Dzieci i Młodzieży w Warszawie II Forum IBBY, czyli spotkanie środowiska książki dziecięcej. W tym roku skupiliśmy się na zagadnieniach dotyczących przede wszystkim wydawców i księgarzy.

Forum rozpoczęliśmy śniadaniami branżowymi, podczas których zastanawialiśmy się nad problemami wewnętrznymi poszczególnych grup – wydawców, bibliotekarzy i księgarzy. Grupy te miały możliwość, częstokroć po raz pierwszy, spotkać się w tak licznym gronie i omówić problemy, radości, wspólne sukcesy, ale też wyzwania wynikające z zawodowej rywalizacji. Dzięki spotkaniu zdaliśmy sobie sprawę, że wiele problemów, które nam doskwierają każdego dnia możemy rozwiązać współpracując i wychodząc poza utarte schematy.

W następnej części spotkania mogliśmy przyjrzeć się temu, jak się nawzajem postrzegamy, co o sobie wiemy, jak widzimy się na rynku książki dziecięcej, jak rozumiemy swoje wzajemne zadania, trudności i pracę. Było to ważne doświadczenie – każdy z nas miał szansę wczuć się w sytuację pozostałych działających w ramach środowiska grup zawodowych – wydawcy w sytuację bibliotekarzy i księgarzy, księgarze – wydawców i bibliotekarzy, a bibliotekarze – księgarzy i wydawców.

Następnie, już wszyscy razem, zaprezentowaliśmy wyniki pracy w grupach, dokonaliśmy podsumowań, sformułowaliśmy wnioski oraz przedyskutowaliśmy powstałe przy tej okazji problemy. Nagranie z tej części forum znajduje się tu:

Wrażenia uczestników forum dowodzą, że było to bardzo ważne doświadczenie, nie tylko budujące wzajemne zrozumienie, ale też wzmacniające – każdy usłyszał mnóstwo pozytywnych komentarzy na temat swojej pracy. Podkreślano, że forum było dobrą okazją do spotkania, nawiązania kontaktów, wymienienia się wiedzą i doświadczeniem.

{{< youtube "https://www.youtube.com/embed/2RMkvsbKgn8" >}}

